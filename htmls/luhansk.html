<p><strong>Ворошиловградський обласний провід</strong></p>
<p><strong>Провідники:</strong><span> Максим Бернацький (серпень 1942 &ndash; грудень 1942/січень 1943); Катерина Мешко‑&laquo;Оксана&raquo; (грудень 1942/січень 1943 &ndash; лютий 1943).</span></p>
<p><span>Ворошиловградську (Луганську) область Вермахт окупував пізніше за решту України &ndash; в липні 1942 року. Ця частина України найкоротший період була під німецькою владою, але ОУН(б) заснувала свою&nbsp; мережу й тут.</span></p>
<p><span>У серпні 1942 р. до Ворошиловграда прибув провідник Сталінської області Євген Стахів‑&laquo;Євген&raquo;, який залучив до ОУН колишнього військовика Армії УНР, члена Центральної Ради і професора української мови в педагогічному інституті Максима Бернацького. Йому &laquo;Євген&raquo; доручив очолити редакцію окупаційної газети &laquo;Нове життя&raquo; і підібрати працівників, які поділяють ідею незалежності України. Редакція і стала штаб-квартирою обласного проводу, який сформувався до жовтня 1942 р. До нього крім провідника М. Бернацького ввійшли співробітники газети Олександр Василенко, Павло Данилейченко і Володимир Максимович.</span></p>
<p><span>Кожному члену проводу доручалося вести націоналістичну пропаганду в певному секторі. Василенку &ndash; сільська місцевість Попаснянського і Старобільського р-нів і сільськогосподарські установи в місті; Данилейченку &ndash; культурно-просвітницькі заклади (театр, хорова капела, капела бандуристів, школи); Максимович мав залучати нових членів з-поміж відвідувачів редакції. Поступово штат газети зріс до 12 осіб. Відвідувачам з периферії, які викликали довіру, доручали розповсюдження оунівської літератури. Літературу постачали Євген Стахів, Федір Лічман і &laquo;Оксана&raquo;, які приїздили до Ворошиловграда.</span></p>
<p><span>На зламі грудня 1942 / січня 1943 рр. керівництво обласним проводом перейшло від до Катерини Мешко‑&laquo;Верещак&raquo;.</span><span> М. Бернацький</span><span> очолив щойно створений Ворошиловградський окружний провід. Але на початку лютого 1943 року перед остаточним поверненням радянської влади обоє покинули місто.</span></p>
<p><span>Після вигнання нацистських окупантів Управління НКДБ у Ворошиловградській області розробляло 45 організацій і груп ОУН у складі 488 учасників (включно з націоналістами-одинаками).</span></p>
<p><span>За даними чекістів, упродовж 1943&mdash;1945 рр. осередки невизначного рівня ОУН(б) були в таких містах: Ровеньки, Краснодон, Попасна, Успенка, Лисичанськ, Сватове, Старобільськ, Рубіжне, Алчевськ, Стаханов (нині Кадіївка), Комсомольське (нині&nbsp; Кальмуське).</span></p>


<img src="https://raw.githubusercontent.com/texty/upa_map/main/img/vorosh1.jpg">
<p class="c1"><span class="photo-descr">Схема виявлених та ліквідованих ланок ОУН на території Ворошиловградської  області на 15 червня 1945 року</span></p>