<p><strong>Сталінський обласний провід</strong></p>
<p class="c1"><span class="c5">Провідник:</span><span class="c2">&nbsp;Володимир Булавський-Болгарський (жовтень 1941 &ndash; лютий 1942), Іван Клим - &ldquo;Митар&rdquo; (березень &ndash; травень 1942), Євген Стахів &ndash; &laquo;Євген&raquo;, &laquo;Кравс&raquo; (липень &nbsp;1942 &ndash; липень 1943), Михайло Кривошапка &ndash; &laquo;Микола&raquo; (липень &ndash; вересень 1943), Володимир Гладкий (? &ndash; ?).</span></p>
<p class="c1"><span class="c2">Першого відомого емісара ОУН(б) із Львівщини Йосипа Коця, який працював на шахті &laquo;Великан&raquo;, НКВС заарештував у Харцизькому р-ні Сталінської обл. ще в 1940 р. З початком німецько-радянської війни його розстріляли, звинувативши в роботі на німецьку розвідку.</span></p>
<p class="c1"><span class="c2">8 жовтня 1941 р. до Маріуполя прибув рій К3 Південної похідної групи ОУН. 10-12 бандерівців привів Володимир Булавський-Болгарський, який очолив перший склад обласного проводу. Так почала організовуватися мережа ОУН(б): осередки в Маріуполі, Горлівці, Костянтинівці, Волновасі, Сталіні (Донецьку). Осідком обласного проводу стала Красногорівка.</span></p>
<p class="c1"><span class="c2">У лютому 1942 р. нацистські окупанти заарештували націоналістів і вислали з області. Та в кінці місяця в Горлівку прибули посланці крайового проводу ОУН ПівдСУЗ (Дніпропетровськ) Євген Стахів та Іван Клим, які розширили організаційну працю. Упродовж 1942 р. вони розбудували обласну мережу ОУН, так що покрили 18 районів з 35. Вони об&rsquo;єднувалися в три округи: Сталінську, Горлівську й Маріупольську, які підпорядковувалися обласному проводові. У самому Сталіні існував міський провід ОУН, а обласний провід часто міняв місцеперебування.</span></p>
<img src="https://raw.githubusercontent.com/texty/upa_map/main/img/stalino.jpg">
<p class="c1"><span class="photo-descr">Іван Свічинський — провідник м. Сталіна (Донецька) в 1942—1943 роках</span></p>
<p class="c1"><span class="c2">З довідки начальника Управління НКДБ Сталінської обл. полковника держбезпеки Демидова Першому секретареві ЦК КП(б) Хрущову про діяльність ОУН на Донбасі (30.11.1943):</span></p>
<p class="c1"><span class="c2">&ldquo;Чинимые фашистами зверства в отношении советских людей украинские националисты стали использовать для привлечения в свои ряды новых участников. Эту работу оуновцы особенно активизировали после вторичного ареста БАНДЕРЫ, убедившись в обмане со стороны немцев.</span></p>
<p class="c1"><span class="c2">Уйдя в подполье, на одном из совещаний "ОУН" в Сталине было принято решение:</span></p>
<p class="c1"><span class="c2">"...Мы должны осторожны доказывать украинцам, проживающим в Донбассе, что нашими врагами являются не только Советы, но и немцы. Нужно показать украинскому населению, что русские &mdash; враг №1, а немцы &mdash; враг №2...&rdquo;</span></p>
<p class="c1"><span class="c2">Выполняя это решение, областной провод "ОУН" проводил большую работу по распространению националистической литературы, призывающей к формированию повстанческой армии под лозунгом борьбы с большевиками и немецкими оккупантами&rdquo;.</span></p>
<p class="c1"><span class="c2">Щоб мати більше можливостей впливати на владу, поширювати ідеї незалежності України, залучати нових членів до організації, оунівці влаштовувалися органи самоврядування, поліцію або вербували націоналістично налаштованих посадовців, брали під контроль легальну пресу, організовували осередки &laquo;Просвіти&raquo; тощо. Бургомістри Горлівки, Ольгинки, Волновахи, Маріуполя, Макіївки, Авдіїівки, Костянтинівки, Комсомольська, Красноармійська &nbsp;були членами чи симпатиками ОУН(б). Бандерівці українізували обласну російськомовну газету &laquo;Донецький вісник&raquo; та заснували інші: з-поміж 17 газет, що виходили на території області, 8 видавалися під їхнім контролем (Слов&rsquo;янськ, Волноваха, Маріуполь, Костянтинівка, Дружківка, Горлівка, Єнакіїве). Редактором &laquo;Маріупольської газети&raquo; й одним із лідерів ОУН у місті в 1941&mdash;1942 рр. працював колишній секретар харчових справ Центральної Ради Микола Стасюк (в 1942&mdash;43 рр. перебував за ґратами).</span></p>
<p class="c1"><span class="c2">Члени і прихильники ОУН очолювали 11 районних відділів освіти, і з їх ініціативи запрацювало близько 600 українських шкіл.</span></p>
<p class="c1"><span class="c2">Нова хвиля гітлерівських переслідувань проти оунівців прокотилася влітку та восени 1942 р. в Маріуполі. Частину підпільників заарештували, декого невдовзі випустили. Маріупольський окружний провідник Степан Держко‑&laquo;Кащенко&raquo; помер у в&rsquo;язниці Сталіна. Жорсткішими репресії &nbsp;СД і Державної кримінальної служби стали з березня 1943 р., а пік припав на червень&mdash;липень, коли німецька армія відступала. Провали відбулися в Маріуполі, Горлівці, Краматорську, Костянтинівці, Слов&rsquo;янську, Сталіні, Ольгинці, Красноармійську (Гришиному), Селідовому. Щонайменше 60 учасників підпілля були або страчені або відправлені до концтабору Дахау (зокрема, Маріупольський окружний провідник Федір Лічман). Обласний провід, пошарпаний арештами, відновлювався двічі. </span></p>
<p class="c1"><span class="c2">Більшість учасників бандерівського підпілля в області складали місцеві жителі, вихідців із західних областей України налічувалося близько 10%.</span></p>
<p class="c3"><span class="c2 c4">&nbsp;</span></p>
