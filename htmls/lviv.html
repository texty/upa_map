<p><strong>Львівський обласний провід ОУН</strong></p>
<p><strong>Провідники: </strong><span>Михайло Галаса-&laquo;Птах&raquo; (1941 &ndash; 1942), Михайло-Йосип Шкамбара-&laquo;Кедр&raquo; (кінець 1942 &ndash; червень 1944).&nbsp;</span></p>
<p><strong>Військовий референт:</strong><span> Мирослав Онишкевич-&laquo;Богдан&raquo; (осінь 1942 &ndash; осінь 1943).</span></p>
<p><strong>Організаційний референт:</strong><span> Ярослав Дякон-&laquo;Мирон&raquo; (1942 &ndash; кінець 1943)</span></p>
<p><strong>Референти СБ:</strong><span> &laquo;Тихий&raquo; (осінь 1941), Ярослав Пришляк-&laquo;Джміль&raquo; (осінь 1941 &ndash; кінець 1942), Ярослав Дякон-&laquo;Мирон&raquo; (1943 &ndash; лютий 1945)</span></p>
<p><strong>Референт пропаганди:</strong><span> Василь Охримович-&laquo;Давид&raquo; (осінь 1941 &ndash; кінець 1943)</span></p>
<p><strong>Господарчий референт:</strong><span> Павло Мигаль-&laquo;Зеніт&raquo; (1941 &ndash; 1943)</span></p>
<p><strong>Комендант боївки СБ:</strong><span> Тарас Онишкевич-&laquo;Галайда&raquo; (1943 &ndash; 1944)</span><span>&nbsp;</span></p>
<p><strong>Референт &laquo;Юнацтва&raquo;:</strong><span> Степан Голяш-&laquo;Мар&raquo; (1943 &ndash; 1944)</span></p>
<p><strong>Референт &laquo;Жіноцтва&raquo;:</strong><span> Ірина Козак-Савицька-&laquo;Лада&raquo; (1941 &ndash; 1943)</span></p>
<p><strong>Обласний провід (міський)</strong></p>
<p><strong>Провідники: </strong><span>Дмитро Клячківський-&laquo;Охрім&raquo;, (друга половина 1941 р.), Михайло Медвідь</span><span>-</span><span>&laquo;Микита&raquo; (1942),</span> <span>Михайло Баран-&laquo;Граб&raquo; (початок 1943), Дмитро Слюзар-&laquo;Арпад&raquo; (1943 &ndash; липень 1944)</span></p>
<p><strong>Референт СБ:</strong><span> Йосиф Паньків (осінь 1942 &ndash; 1944)</span></p>
<p><strong>Референт студентської мережі:</strong><span> Михайло Хвалібота (Фалібота)-&laquo;Лис&raquo; (жовтень 1942 &ndash; липень 1944)</span></p>
<p><strong>Організаційний референт: </strong><span>Богдан Ланкевич-&laquo;Черник&raquo; (вересень 1941 &ndash; 1942)&nbsp;</span></p>
<p>&nbsp;</p>
<p><span>Упродовж липня 1941 р. оунівці Львівщини намагалися взяти під свій контроль місцеві органи самоврядування. Прикладом цього є звернення керівництва Краснянського району від 3 липня 1941 р.&nbsp;</span></p>
<p><br /><br /><br /></p>
<p><strong>Обіжник ч. 1-41.</strong></p>
<p><strong>&laquo;До Голов Селянських Рад в Краснянському Районі&raquo;</strong></p>
<p><span>Твориться Молода Українська Держава, обов&rsquo;язком усіх Українців віддати всю свою працю і усі свої сили для цеї справи.</span></p>
<p><span>Голови подбають, щоби у свойому селі завести належний</span></p>
<p><span>порядок:</span></p>
<ol>
<li><span>Забезпечити Державне майно, списати його і точний спис прислати до Району.</span></li>
<li><span>Забезпечити своє село, щоби всі громадяни почувалися спокійними і в тій ціли творити по селах Відділи Народньої Оборони (Січові Стрільці).</span></li>
</ol>
<p><span>До Народньої Оборони мають належати люди від 35-ть літ в гору. (Як це виконати: Відібрати в селі одного старшого, він нехай зорганізує людей, спише їх, які будуть постійно мешкати в даному селі).</span></p>
<ol>
<li><span>В котрому селі не було проголошено Самостійної Української Держави, &ndash; відбути це свято торжественно.</span></li>
<li><span>Про виконання цего всего точний звіт подадуть Голови Селянських Рад до 7-го липня &ndash; 1941 року, в Краснянську Районну Раду.</span></li>
<li><span>Подається до відома, що старший ветлікар урядує в Земельному Відділ[і] в ті самі години, як і раніше. На коли будуть якісь хвороби тварин, звертатись по інформації в Краснянський Районний Земельний Відділ.</span></li>
</ol>
<p><span>Красне, 3-го липня 1941 р.</span></p>
<p><em><span>(Літопис УПА. Нова серія. Т. 24. Золочівська округа ОУН: Організаційні документи 1941 &ndash; 1952 / Упоряд. М. Романюк. Київ; Торонто, 2014. С. 41).&nbsp;</span></em></p>
<p><span>Свідчення референта СБ Крайового проводу &laquo;Галичина&raquo; Григорія Пришляка-&laquo;Мікуши&raquo; про атмосферу, яка панувала в столиці Галичини у перші тижні німецько-радянської війни: &laquo;До моменту мого прибуття у Львів, серед українських націоналістів різних напрямків та течій йшла боротьба за збільшення кількості своїх членів, за вплив на українське населення і завоювання авторитету в німців, завдяки яким сподівалися прийти до влади. З цією метою майже кожна група виділяла своїх представників для похідних груп на схід з агітаційними завданнями та взяття під свій контроль окуповані німцями території. Особливо активну роботу у цьому напрямку проводили мельниківці та бандерівці.&nbsp;</span></p>
<p><span>У перші дні окупації Львівської області та очікування визнання своєї влади німцями, деякі низові ланки ОУН легалізувалися, а керівні співробітники послабили конспірацію. Невдовзі це використали німці та усіх оунівців, які необачно вийшли з підпілля, заарештували...</span></p>
<p><span>Крайовий провід ОУН розташувався у Львові на вулиці Руська, 20, під виглядом пересильного бюро для українців, які поверталися додому з еміграції. Тут відбувалися зустрічі членів ОУН з представниками Крайового та Центрального проводів, отримувалися призначення та завдання. Центральним проводом ОУН були створені організації &laquo;Жіноча служба України&raquo; та молодіжна &laquo;Січ&raquo;.&nbsp;</span></p>
<p><span>25 червня німцями був заарештований Бандера, а 5 липня &ndash; Стецько, який оголосив маніфест про створення &laquo;Самостійної України&raquo;. Однак ці арешти були проведені досить обережно, затримані перебували в добрих умовах, тому паніки у мережі ОУН ці репресії не викликали. 1 серпня офіційним наказом німці оголосили про приєднання Галичини до Генерал-Губернії, перекресливши цим будь-які державницькі сподівання українських націоналістів.&nbsp;</span></p>
<p><span>На момент вступу німців до м. Львів у нього перебували члени Крайового проводу ОУН, які працювали ще в радянському підпіллі &ndash; &laquo;Легенда&raquo; (керівник), &laquo;Степовий&raquo;&nbsp; &ndash; заступник, &laquo;Сергій&raquo; &ndash; організаційний референт та &laquo;Рен&raquo; &ndash; референт пропаганди. Через декілька днів після мого приїзду з Берліна Центральним проводом ОУН був сформований новий Крайовий провід. До нього увійшли: &laquo;Легенда&raquo; &ndash; крайовий провідник, &laquo;Степовий&raquo; &ndash; заступник та господарчий референт, &laquo;Сергій&raquo; &ndash; референт пропаганди, &laquo;Рен&raquo; &ndash; організаційний референт, &laquo;Свобода&raquo; &ndash; військовий референт, я &ndash; &laquo;Мікуша&raquo; &ndash; референт СБ&hellip;</span></p>
<p><span>Невдовзі після створення нового Крайового проводу було скликано засідання. На ньому обговорювали ставлення до німців. Було визнано факт ігнорування ними обіцянок сприяння у створенні &laquo;Самостійної України&raquo;. Проте, враховуючи слабкість мережі ОУН, жодних виступів проти німців поводити не дозволялося. Було прийнято рішення переходити у глибоке підпілля, ліквідувати усі створені легальні організації та вести роботу з об&rsquo;єднання українців навколо ОУН. На цій нараді також обговорювали військові та господарські питання. По лінії військовій &ndash; ставилося завдання підготовки власних військових кадрів, які б в майбутньому організували армію. По господарській лінії обговорювали питання використання цінностей, захоплених оунівцями після відступу Червоної армії зі Львова&raquo; </span><em><span>(ГДА СБУ. Ф. 5. Спр. 50970. Т. 1. Арк. 21-23).</span></em></p>
<p><span>Про цей же період свого перебування у Львові свідчив Василь Дячук-&laquo;Чижевський&raquo;: &laquo;З початком радянсько-німецької війни Климишин передав мене Дмитру Грицаю, працюючому на той час в військовій референтурі організації у Львові. Грицай в липні 1941 р. взяв мене з собою до Львова. Коли ми прибули після довгих скитань до Львова, обходячи дорогою німців, то Бандера, Стецько та інші уже були заарештовані. У Львові не було чого робити. В провінції німці ще не мали сильної влади. Грицай організував &laquo;табір молоді&raquo; в Великих Мостах північніше Жовкви. Табір розміщався в колишніх військових казармах. Туди направили й мене. Завданням цього табору була військова підготовка, а також захоплення залишеної у казармах зброї та амуніції. Вже тоді було зрозуміло, що доведеться воювати проти німців. Табір проіснував лише до 15 вересня 1941 р. У цей період німці заарештували всіх відомих їм членів організації в м. Львів та провінції. Прибули вони також й до нашого табору, але ми розбіглися по лісах. Я повернувся до Грицая у Львів. Він уже працював ревізором в Ревізійному союзі українських кооперативів. Мені також порадив знайти роботу&hellip;&raquo; </span><em><span>(ГДА СБУ. Ф. 6. Спр. 33286. Т. 1. Арк. 32)</span></em><span>.</span></p>
<p><span>Незважаючи на важкі втрати та катастрофічну нестачу кадрів, значною ділянкою роботи мережі ОУН Львівського обласного проводу ОУН була організація похідних груп. Наприклад, упродовж літа 1941 &ndash; 1942&nbsp;рр. лише оунівці Золочівської округи надіслали до Великої України: у Дніпропетровськ &ndash; окружного провідника ОУН Осипа Беспалька; у серпні 1942 р. до Києва &ndash; члена окружного проводу Олексу Дубаса-&laquo;Богуна&raquo; (однак у жовтні цього ж року через хворобу був змушений повернутися додому); у листопаді 1942 р. до Житомира вирушив колишній керівник Олеського районного проводу ОУН Микола Карпій-&laquo;Гнат&raquo;, який працював там до арешту гестапо у квітні 1943 р. </span><em><span>(Літопис УПА. Нова серія. Т. 24. Золочівська округа ОУН: Організаційні документи 1941 &ndash; 1952 / Упоряд. М. Романюк. Київ; Торонто, 2014. С. 27).&nbsp;</span></em></p>
<p><span>Паралельно здійснювалася розбудова агентурної мережі ОУН в німецькій окупаційній адміністрації. Стосовно цього Михайло Думка-&laquo;Арпад&raquo; свідчив: &laquo;У період залучення мене в ОУН я працював начальником поліції в селі Кам&rsquo;янка-Волоська. Бесіду зі мною проводив Дмитро Думич, який був начальником СБ Рава-Руського окружного проводу ОУН. Думич дав мені завдання інформувати його про всі накази і розпорядження, які буду отримувати з окружної поліції і жандармерії. Це завдання Думича я виконав, тобто інформував СБ окружного проводу про усе, що я знав в поліції. До осені 1943 року усі матеріали я передавав особисто Думичу через зв&rsquo;язкового, який прибував до мене щомісяця 24 числа </span><em><span>(Архів УСБУ у Львівській обл. Ф. Основний. Спр. 26613. Арк. 39-40).</span></em></p>
<p><span>Свідчення референта СБ Крайового проводу &laquo;Галичина&raquo; Григорія Пришляка-&laquo;Мікуши&raquo;: &laquo;Референтом СБ Львівського обласного проводу ОУН на той період [наприкінці 1941 р.] був &laquo;Тихий&raquo;, його імені та псевдоніму я не пам&rsquo;ятаю, 26 років, середнього зросту, блондин повнолиций, мешкав у м.</span><strong>&nbsp;</strong><span>Львів. На посаді був лише місяць. Після чого був звільнений та виключений з членів ОУН через одруження на полячці. Я зустрічався з ним у 1944 р. Про подальшу його долю мені нічого не відомо&raquo;</span><em><span>(ГДА СБУ. Ф. 5. Спр. 50970. Т. 1. Арк.&nbsp;27).</span></em></p>
<p><span>Командир УПА-Захід Олександр Луцький-&laquo;Богун&raquo; свідчив про склад Львівського міського та обласного проводів ОУН:</span></p>
<ol>
<li><span>Керівником Львівського міського, який знаходився на становищі обласного проводу ОУН є &laquo;Арпад&raquo;. З &laquo;Арпадом&raquo; я познайомився влітку 1943 року на нараді стосовно створення УНС. Згодом, через наступ Червоної армії, він втік до Карпат, звідти перейшов лінію фронту і повернувся назад на Львівщину. Більше про нього я нічого не знаю. Його прикмети: біля 30 років, середнього зросту, худорлявий, брюнет.</span></li>
<li><span> &laquo;Хмара&raquo; &ndash; військовий референт міського проводу ОУН, житель м.&nbsp;Львів. В період німецької окупації навчався у якійсь сільськогосподарській школі м.&nbsp;Львів. Знайомий з ним з 1943 року. &laquo;Хмара&raquo; увесь час працював військовим референтом міського проводу, а влітку 1944 року, нібито, командував одним з куренів УПА на Львівщині. Останній раз я його бачив весною 1944 року і після цього про його долю мені нічого не відомо. Його прикмети: 33 роки, низького зросту, худорлявий, брюнет&raquo;.</span></li>
<li><span> &laquo;Гонта&raquo; &ndash; шеф СБ міського проводу ОУН. Познайомився з ним в червні 1944 року, коли після звільнення мене Голубом з німецької в&rsquo;язниці, він з м.&nbsp;Львів супроводжував мене до Ряшева (Польща). Більше я його не бачив і нічого про нього не знаю. Його прикмети: біля 40 років, середнього зросту, худорлявий, блондин.</span></li>
<li><span> Коваль Іван &ndash; житель м.&nbsp;Львів, робітник, де саме працював не знаю. Певний період перебував у військовій референтурі міського проводу, а на початку 1944 р. перейшов в боївку СБ &laquo;Варвара&raquo;, де невдовзі був заарештований німцями і про його подальшу долю мені нічого не відомо. В м.&nbsp;Львів він жив на одній з вулиць, яка відходить від вулиці Гофмана, розташований між будинками № 7 та 11. Квартира Коваля знаходилася на першому поверсі та складалася з трьох кімнат й кухні. Сім&rsquo;я Коваля складалася з дружини, двох дітей-хлопців, віком 7-ми та 2-х років і бабці літнього віку. У нього на квартирі жив член Крайового проводу юнацтва &laquo;Андрій&raquo; студент, в 1944 році заарештований німцями.</span></li>
<li><span> &laquo;Уляна&raquo; &ndash; зв&rsquo;язкова Крайового проводу ОУН по м. Львів. У 1944 році &laquo;Уляна&raquo; вийшла заміж за організаційно-мобілізаційного референта Львівського обласного військового штабу УПА &laquo;Тернистого&raquo;. Влітку 1944 року, через наступ Червоної армії, &laquo;Уляна&raquo; з &laquo;Тернистим&raquo; втекли до Карпат. У зв&rsquo;язку з вагітністю звідти повернулася та планувала виїхати на Захід. Її прикмети: біля 23 років, низького зросту, повна, блондинка.&nbsp;</span></li>
</ol>
<p><span>По Львівському обласному проводі мені відомі:</span></p>
<ol>
<li><span>&laquo;Кедр&raquo; &ndash; керівник Львівського обласного проводу ОУН, виходець з Терембовльщини, де нібито працював керівником повітового проводу ОУН. Знаю його з 1943 року. В період німецької окупації перебував на нелегальному становищі в Біберчинні, де одружився. В період відступу німців у 1944 році, унаслідок недбалого поводження з німецьким автоматом, нібито застрілився.&nbsp;</span></li>
<li><span>Линда Остап-&laquo;Ярема&raquo; наприкінці 1943 року і початку 1944 року був командиром Львівської військової округи УПА. Згодом був переведений до Станіславського обласного проводу ОУН. У жовтні 1944 року загинув в бою з Червоною армією.&nbsp;</span></li>
<li><span>&nbsp;&laquo;Вороний&raquo; &ndash; військовий референт обласного проводу ОУН. Особисто я його не знаю і нічого сказати не можу, лише чув, що військовим референтом він став після Линди.</span></li>
<li><span>&laquo;Богдан&raquo; &ndash; шеф штабу УПА Львівської військової округи. Уродженець м.&nbsp;Угнів чи його околиці. До створення на Львівщині УНС працював військовим референтом Львівського обласного проводу ОУН, а після створення УНС &ndash; організаційно-мобілізаційним референтом. Весною і влітку 1944 року командував групою УПА на Холмщині. Проводив бої з польським націоналістичним підпіллям. Про його подальшу долю мені нічого не відомо. Я добре знаю його брата, який працює&nbsp; в ОУН під псевдонімом &laquo;Галайда&raquo;. &laquo;Галайда&raquo; в 1943 &ndash; 1944 роках був шефом боївки СБ в Львівській області. Його прикмети: біля 35 років, низького зросту, худорлявий, брюнет, увесь час перебував на нелегальному становищі.</span></li>
<li><span>&laquo;Хвиля&raquo; &ndash; зв&rsquo;язковий обласного проводу ОУН. Знаю його з 1944 року як зв&rsquo;язкового. Після наради Головного Проводу ОУН в селі Сороки у березні 1944 року, &laquo;Хвиля&raquo; німцями був заарештований, але згодом, нібито, звільнений. Про його подальшу долю мені нічого не відомо. &laquo;Хвиля&raquo; певний час мешкав в селі Сороки на околиці Львова&hellip;&raquo; </span><em><span>(ГДА СБУ. Ф. 5. Спр. 67418. Т. 2. Арк. 60-63).</span></em><span>&nbsp;</span></li>
</ol>
<p><span>Більш детальна інформація про обласний провід ОУН у м. Львів міститься в свідченнях організаційного референта міської робітничої мережі Степана Олійника-&laquo;Чабана&raquo; (вересень 1941 р. &ndash; серпень 1944 р.): &laquo;Робітничу мережу міського проводу ОУН я організував наступним чином: м. Львів було розділено на чотири райони, до кожного з них входило чотири підрайони. Районними провідниками я призначив:&nbsp;</span></p>
<p><span>&laquo;Король&raquo; &ndash; очолював Городоцький районний провід ОУН. До цього району входили усі вулиці прилягаючі до Городоцької.</span></p>
<p><span>Процайло &ndash; керівник Личаківського районного проводу ОУН.</span></p>
<p><span>Сало-&laquo;Вишневий&raquo; &ndash; очолював Жовківський районний провід ОУН.</span></p>
<p><span>&laquo;Каштан&raquo; &ndash; керував Стрийським районним проводом ОУН&hellip;</span></p>
<p><span>Провідників підрайонів я не знаю&hellip; Робітнича &laquo;сітка&raquo; (мережа) міського поводу нараховувала від 100 до 120 осіб&hellip;</span></p>
<p><span>З керівників Львівського міського проводу ОУН мені відомі наступні:</span></p>
<ol>
<li><span>&laquo;Григор&raquo; &ndash; прізвища та імені я не знаю, а також яке він займає становище.&nbsp;</span></li>
<li><span>&laquo;Арпад&raquo; &ndash; Слюзар Дмитро, яке він займає становище також не знаю.</span></li>
<li><span>&laquo;Хмара&raquo; &ndash; прізвища та імені я не знаю, очолює СБ міського проводу ОУН і він також є військовим референтом цього ж проводу.</span></li>
<li><span>&laquo;Ручій&raquo; &ndash; господарчий міського проводу ОУН.</span></li>
<li><span>Мокляк, ім&rsquo;я і прізвище його не знаю, оунівське псевдо &laquo;Явір&raquo;, був заступником &laquo;Хмари&raquo;.</span></li>
<li><span>&laquo;Гонта&raquo;, ім&rsquo;я і прізвище його не знаю, до &laquo;Хмари&raquo; був військовим референтом військового проводу ОУН&raquo; </span><em><span>(Архів УСБУ у Львівській обл. Ф. Основний. Спр. 28503. Арк. 20-23).</span></em></li>
</ol>
<p>&nbsp;</p>
<p><strong><em>Ілюстрації:</em></strong></p>
<ol>
<li><span>Обласний провідник Михайло Галаса-&laquo;Птах&raquo;</span></li>
<li><span>Обласний провідник Михайло-Йосип Шкамбара-&laquo;Кедр&raquo;</span></li>
<li><span>Обласний військовий референт Мирослав Онишкевич-&laquo;Богдан&raquo;</span></li>
<li><span>Обласний організаційний референт Ярослав Дякон-&laquo;Мирон&raquo;</span></li>
<li><span>Обласний референт пропаганди Василь Охримович-&laquo;Давид&raquo;</span></li>
<li><span>Обласний референт &laquo;Юнацтва&raquo; Степан Голяш-&laquo;Мар&raquo;</span></li>
<li><span>Обласна референт &laquo;Жіноцтва&raquo; Ірина Козак-Савицька-&laquo;Лада&raquo;</span></li>
<li><span>Міський провідник Дмитро Клячківський-&laquo;Охрім&raquo;</span></li>
<li><span>Міський провідник Михайло Медвідь-&laquo;Микита&raquo;</span></li>
<li><span>Міський провідник Дмитро Слюзар-&laquo;Арпад&raquo;</span></li>
</ol>
<p><br /><br /><br /></p>