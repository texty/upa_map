<p><strong>Дніпропетровськ</strong></p>
<p><strong>Крайовий провід Південно-Східних українських земель</strong></p>
<p><strong>Провідник:</strong><span> Зиновій Матла - "Святослав Вовк" (3.09.1941-03.1942), Ганна Німець - "Змійка", в. о. (03-05.1942), Василь Кук - "Леміш" (05.1942 - 10.1943).</span></p>
<p><strong>Організаційний референт:</strong><span> Тимофій Семчишин &ndash; &laquo;Річка&raquo; (&laquo;Тиміш&raquo;, &laquo;Мирослав Річка&raquo;) (09.1941 &ndash; 01.1942); Петро Дужий &ndash; &laquo;Арсен&raquo; (05.1942 &ndash; 07.1943).</span></p>
<p><strong>Підреферентура по роботі з юнацтвом:</strong><span> Юрій Федорук &ndash; &laquo;Лемко&raquo; (1943 &ndash; 1944).</span></p>
<p><strong>Іделогічно-пропагандистський референт:</strong><span> Омелян Логуш &ndash; &laquo;Іванів&raquo; (1942 &ndash; 1943).</span></p>
<p><strong>Референтура СБ:</strong><span> Микола Мушак (1941 &ndash; ?); Ярослав Петречко &ndash; &laquo;Граб&raquo; (1942 &ndash; 09.1943).</span></p>
<p><strong>Військовий референт:</strong><span> Михайло Медвідь &ndash; &laquo;Карпович&raquo; (1942 &ndash; 1943).</span></p>
<p><span>&nbsp;</span><strong>Дніпропетровський обласний провід</strong></p>
<p><strong>Провідник:</strong><span> Василь Регей (08 &ndash; 16.09.1941); Тарас Онишкевич-"Галайда" (02 &ndash; ?.1942); Петро Олійник - "Морозенко" (1942); Василь Гадада - "Юра"; Юрій Федорук - "Лемко"; "Лисенко".</span></p>
<p><span>Націоналістична діяльність ОУН у Дніпропетровській обл. почалася в березні 1940 р., коли в Кривий Ріг в березні&mdash;квітні 1940 р. приїхали працювати оунівці-студенти Львівської політехніки. Вони мали завдання розвідувати ситуацію для перспективної розбудови мережі. У червні 1941 р. двох львів&rsquo;ян Р. Рибачека і М. Киптика заарештували і засудили до розстрілу.</span></p>
<p><span>З вибухом німецько-радянської війни на Дніпропетровськ вирушила ІІІ (Південна) похідна група (провідник &ndash; Тиміш Семчишин &ndash; &laquo;Мирослав Річка&raquo;). Це місто було її кінцевою точкою призначення і стало головним керівним центром мережі ОУН(б) на півдні України.</span></p>
<p><span>Південна похідна група складалася з 15-16 роїв (близько 200 осіб), які по мірі просування вглиб території Радянської України зупинялися в призначених містах і селах. На місці члени похідних груп мали завдання: опанувати посади в органах місцевого самоврядування і силового блоку, залучити до організації якомога більше громадян і проводити широку пропаганду ідеї незалежності України.</span></p>
<p><span>До Дніпропетровська </span><span>Південна похідна група прибула 20 серпня 1941 р., коли ще точилися бої за місто. 3 вересня відбулося одне з перших засідань проводу групи, на основі якого виник крайовий провід Південно-східних українських земель (КП ПівдСУЗ). Його юрисдикція простягалася від Кам&rsquo;янець-Подільської обл. на заході до Ворошиловградської &ndash; на сході та Криму на півдні. КП очолив Зиновій Матла‑&laquo;Святослав Вовк&raquo;, Т. Семчишин став організаційним референтом.</span></p>
<p><span>Члени похідної групи заснували також Дніпропетровський обласний провід, який обійняв Василь Регей (Регій). У вересні 1941 р. крайовий провідник і професор транспортного інституту Панас Олійниченко провели нараду інтелігенції міста, на якій обрали склад обласної управи: голова &ndash; Олійниченко, заступник &ndash; Регей. Міські управи утворилися в Кривому Розі, Нікополі, Дніпродзержинську та ін. містах. Першочергові заходи державного будівництва ОУН включали також: українізацію діловодства та освіти, перейменування вулиць і створення україномовних часописів.</span></p>
<p><span>Німецька військова влада спершу не заперечувала проти діяльності націоналістів, тож перший час вони діяли відкрито. Проте масові арешти вересня-жовтня 1941 р. змусили КП ПівдСУЗ міняти тактику й переходити в антинацистське підпілля. 16 вересня СД заарештувало 20 дніпропетровських націоналістів: обласного провідника В. Регея та ін. Окупаційна адміністрація заборонила націоналістичну агітацію в окупаційній пресі, розпустила громадські організації створені під егідою ОУН: український комітет, Червоний хрест, &laquo;Просвіту&raquo; тощо. На початку січня 1942 р. нацистські каральні органи розгромили осередки в Кривому Розі, розстрілявши окружного провідника Сергія Шерстюка та ін. У лютому 1942 р. до в&rsquo;язниці потрапив організаційний референт Т. Семчишин, члени обласного й окружного проводів М. Павлишин, Я. Потічний, І. Саляк та ін. КП З. Матла‑&laquo;Вовк&raquo; виїхав у Галичину.</span></p>

<img src="https://raw.githubusercontent.com/texty/upa_map/main/img/dnipro3.jpg">
<p class="c1"><span class="photo-descr">Петро Дужий - "Арсен" — організаційний референт КП ПівдСУЗ (05.1942 – 07.1943)</span></p>

<p><span>Навесні 1942 р. формується новий склад КП ПівдСУЗ: крайовий провідник &ndash; Василь Кук‑&laquo;Юрко&raquo; (&laquo;Леміш&raquo;), організаційний референт Петро Дужий‑&laquo;Арсен&raquo;, ідеологічно-пропагандистський референт &ndash; Омелян Логуш‑&laquo;Іванів&raquo;, військовий референт &ndash; Михайло Медвідь‑&laquo;Іванів&raquo;, референт СБ &ndash; Ярослав Петречко‑&laquo;Граб&raquo;.</span></p>

<img src="https://raw.githubusercontent.com/texty/upa_map/main/img/dnipro4.jpg">
<p class="c1"><span class="photo-descr">Схема побудови ОУН(б) в Дніпропетровські обл., складена Управлінням НКДБ Дніпропетровської обл. 1945 року</span></p>

<p><span>КП ПівдСУЗ керував обласними проводами в Кам&rsquo;янець-Подільській, Вінницькій, Одеській (Трансністрії), Миколаївській, Кіровоградській, Дніпропетровській, Запорізькій, Сталінській, Ворошиловградській, Кримській обл.</span></p>
<p><span>Організаційна мережа обласного проводу охоплювала Дніпродзержинську, Нікопольську й Криворізьку округи. Новомосковський, Нижньодніпровський, Перещепинський, Магдалинівський і Покровський р-ни підпорядковувалися обласному проводу безпосередньо.&nbsp; В обласному центрі також існував міський провід, який у різні періоди очолювали &laquo;Крук&raquo; (ім&rsquo;я невідоме), Петро Олійник‑&laquo;Морозенко&raquo;, Іван Лисенко‑&laquo;Тарасевич&raquo; (квітень &ndash; жовтень 1943).</span></p>

<img src="https://raw.githubusercontent.com/texty/upa_map/main/img/dnipro2.jpg">
<p class="c1"><span class="photo-descr">Іван Лисенко - "Тарасевич" — провідник м. Дніпра (квітень — жовтень 1943)</span></p>

<p><span>Завдяки організаційному хисту та навчикам конспіратора В. </span><span>Кука підпілля ПівдСУЗ розвинулося до розгалуженої мережі, яка мала десятки конспіративних квартир, десятки власних друкарень і переживала менше провалів, ніж в інших регіонах. </span><span>Тісне спілкування оунівців-західняків з місцевими жителями та симпатиками ОУН на Дніпропетровщині, Донбасі та інших містах сходу України переконало їх потребі демократизації ідеології ОУН(б) та необхідності більшої уваги до соціально-економічних питань. Саме під впливом КП В. Кука‑&laquo;Леміша&raquo; та його колег на ІІІ Надзвичайному великому зборі ОУН 17-21 серпня 1943 р. Провід ухвалив нову програму.</span></p>

<img src="https://raw.githubusercontent.com/texty/upa_map/main/img/dnipro1.jpg">
<p class="c1"><span class="photo-descr">Василь Кук - "Леміш" — крайовий провідник на Південно-східних українських землях (1942—1943).
</span></p>

<p><span>Від каральних заходів СД та німецької агентури організацію захищала СБ. Есбісти під прикриттям працювали в німецьких спецслужбах, здобуваючи розвідувальну інформацію, а бойовики ліквідовували агентів-провокаторів, які видавали членів ОУН, або звільняли заарештованих націоналістів. Найгучнішими успіхами СБ були: страта агента СД Пастернака, який видав Криворізький окружний провід; старости с. Лоцманська Кам&rsquo;янка Четвертака, який відправив сотні молодих людей до Німеччини; звільнення в&rsquo;язнів з таборів Ігрені (Дніпропетровськ), Кривого Рогу, Мелітополя (Запорізька обл.) в 1943 р. тощо. За голову виконавця багатьох терактів &ndash; заступника референта СБ Івана Білика‑&laquo;Костя&raquo;, &laquo;Півторака&raquo; нацисти оголосили нагороду.</span></p>
<p><span>Арешти СД активістів ОУН(б) пройшли в жовтні 1942 р. в Амур-Нижньодніпровську, передмісті Діївка. У вересні 1943 р. загинув провідник Криворізької округи (з поч. 1943 р.) Василь Гадада‑&laquo;Юрко&raquo;, а 22 жовтня на шахті Валявка СД розстріляли групу оунівців із Кривого Рогу. Незадовго до віступу з Дінпропетровська, німці депортували П. Олійниченка до концтабору.</span></p>
<p><span>Перед обличчям повернення на Дніпропетровщину радянської влади КП ПівдСУЗ виїхав до Умані, а 20 груп підпільників вирушили на захід &ndash; у Кіровоградську та південні р-ни Київської обл., де організовувалися відділи УПА в Чорному лісі та Холодному Яру (осінь&mdash;зима 1943/44).</span></p>
<p><span>Відомо про близько 700 учасників націоналістичного підпілля у Дніпропетровській обл., і цей перелік неповний.</span></p>