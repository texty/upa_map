<p><strong>Запорізький обласний провід</strong></p>
<p><strong>Провідник:</strong><span> Василь Пастушенко‑&laquo;Дмитро Яценко&raquo; (4.10.1941&mdash;1943).</span></p>
<p><strong>Організаційний референт: </strong><span>Іван Клим-&laquo;Митар&raquo; (1941).</span></p>
<p><strong>Референт освіти:</strong><span> Ілля (прізвище невідоме).</span></p>
<p><strong>Куратор Мелітопольської округи:</strong><span> Богдан Мовчан-&laquo;Степан Лисавка&raquo; (4.10.1941&mdash;11.03.1943).</span></p>
<p><strong>Інспектор діяльності низових ланок підпілля та референт СБ (?):</strong><span> Богдан Крицан -&laquo;Криця&raquo; (4.10.1941&mdash;11.03.1943).</span></p>
<p><span>У 1940&mdash;1941 роках на території Запорізької області діяло кілька нечисленних груп членів ОУН(б), які були організовані уродженцями Західної України, які працювали на заводах Запоріжжя або проходили строкову службу в частинах Червоної армії, розташованих у місті. Ці осередки ліквідували органи НКВС і НКДБ.</span></p>
<p><span>Мережу підпілля ОУН(б) змогли створити члени підгрупи &laquo;Г&raquo; Південної похідної групи ОУН(б), які прибули до Запоріжжя після окупації німецькими військами 4 жовтня 1941 року. Перший склад обласного проводу мав такий вигляд: провідник &mdash; Василь Пастушенко (&laquo;Дмитро Яценко&raquo;), організаційний референт &mdash; Іван Клим (&laquo;Митар&raquo;), куратор Мелітопольського окружного проводу &mdash; Богдан Мовчан (&laquo;Степан Лисавка&raquo;), інспектор діяльності низових ланок підпілля (та, імовірно, референт СБ) &mdash; Богдан Крицан (&laquo;Криця&raquo;), Ілля (прізвище невідоме) &mdash; референт освіти і Степан Держко &mdash; член проводу (посада невідома).</span></p>

<img src="https://raw.githubusercontent.com/texty/upa_map/main/img/zapor1.jpg">
<p class="c1"><span class="photo-descr">Провідник Запорізької області Василь Пастушенко - "Василь Ясенко" з мамою</span></p>

<p><span>У містечках і селах, де бували оунівці, вони скликали збори інтелігенції, розповідали про Акт відновлення Української держави 30 червня 1941 року, читали &laquo;Маніфест ОУН&raquo;, розповсюджували листівки. В обласному центрі збори провели в приміщенні педагогічного інституту. Крім того націоналісти підбирали з місцевих людей кандидатури на посади в органи влади та організаторів підпілля на місцях. Спроби поставити своїх людей на посади в органах самоврядування Запоріжжя та газеті &laquo;Нове Запоріжжя&raquo; не досягли успіху.</span></p>
<p><span>На початок 1942 року осередки підпілля в області підпорядковувалися трьом окружним проводам: Мелітопольському, Осипенківському (за ін. даними, це був районний провід) і Запорізькому. Ще три райони підпорядковувалися обласному проводу напряму.</span></p>

<img src="https://raw.githubusercontent.com/texty/upa_map/main/img/zapor4.jpg">
<p class="c1"><span class="photo-descr">Схема виявлених, ліквідованих і розроблюваних НКДБ осередків ОУН у Запорізькій обл. на 20 червня 1945 року</span></p>

<p><span>Основні напрямки діяльності запорізького антинацистського підпілля ОУН(б): пропаганда боротьби за незалежність України; вербування нових членів та придбання зброї. Крім того, націоналісти вели агітацію проти вивозу на примусові роботи до Німеччини через розповсюдження листівок і своїх людей в самоврядуванні та поліції. На місцях створювали культурні, наукові й молодіжні товариства через які вели агітацію й формували мережу симпатиків.</span></p>
<p><span>У кінці жовтня 1941 СД провело першу хвилю репресій: спецслужби й окупаційна влада постановили залишити територію області всім оунівцям, а бургомістр Запоріжжя Вібе, до того ж, заборонив використовувати національну символіку. Частина членів обласного проводу виїхала на Західну Україну, та більшість роззосередилася по території області. У ході репресій кінця 1941 &ndash; 1942 років в німецькому ув&rsquo;язненні загинуло троє членів організації.</span></p>

<img src="https://raw.githubusercontent.com/texty/upa_map/main/img/zapor3.jpg">
<p class="c1"><span class="photo-descr">Костянтин Приходько - член ОУН(б) м. Бердянська Запорізької обл.</span></p>

<p><span>Пік репресій СД проти бандерівців припав на 1943 рік. Протягом 11&mdash;14 березня в Запоріжжі заарештували 11 осіб. Арешти пройшли в Михайлівському районі (6 осіб), с. Великій Білозерці (двоє, з яких &ndash; член обласного проводу Іван Гребенюк). 11 квітня в с. Костянтинівка в перестрілці з працівниками СД загинули члени обласного проводу Богдан Мовчан і Богдан Крицан, а міський провідник Мелітополя М. Вінтонів помер від тортур у в&rsquo;язниці. Від куль бандерівців загинуло троє співробітників СД.&nbsp;</span></p>

<img src="https://raw.githubusercontent.com/texty/upa_map/main/img/zapor2.jpg">
<p class="c1"><span class="photo-descr">Михайло Вінтонів - &rdquo;Михась&rdquo; &ndash; провідник ОУН Мелітополmської округи Запорізької обл.</span></p>

<p><span>Того ж&nbsp; місяця до в&rsquo;язниці Мелітополя потрапив провідник Осипенківської округи Пантелій Клименко. Січень &ndash; березень 1943 року &ndash; арешти оунівців у Гуляйпільському районі: 13 осіб на чолі з райпровідником М. Зінченком. Частину розстріляли в рові на околиці Гуляйполя, чотирьох звільнили, а М. Зінченка і ще чотирьох членів організації з області депортували до концтабору Дахау.&nbsp;</span></p>
