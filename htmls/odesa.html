<p><strong>Одеський обласний провід (обласний провід Трансністрії)</strong></p>
<p><strong>Провідник:</strong><span> Іван Лещенко (1941 &ndash; червень/липень 1942); Мирослав Кіндзірський‑&laquo;М.Ченіга&raquo; (&laquo;Стьопа&raquo;, &laquo;Курентул&raquo;, &laquo;Боєвір&raquo;) (червень/липень&shy; &ndash; листопад 1942); Тимофій Семчишин‑&laquo;Ярема&raquo; (&laquo;Мирослав Річка&raquo;) (листопад 1942 &ndash; березень 1944); Мефодій Павлишин &ndash; &laquo;Денис Вредний&raquo; (березень &ndash; вересень 1944)</span></p>
<p><strong>Організаційний референт і заст. обласного провідника:</strong><span> Мирослав Кіндзірський‑&laquo;М.Ченіга&raquo;&nbsp; (листопад 1942 &ndash; лютий 1943); М. Павлишин (лютий 1943 &ndash; грудень 1943); &laquo;Лемко&raquo; (грудень 1943 &ndash; січень/лютий 1944)</span></p>
<p><strong>Референт СБ:</strong><span> Богдан Яворський‑&laquo;Мирон&raquo; (? &ndash; березень 1943); М. Павлишин (серпень 1943 &ndash; вересень 1944, за сумісництвом).</span></p>
<p><strong>Військовий референт і провідник м. Одеси:</strong><span> М.Павлишин (листопад 1942 &ndash; вересень 1944)</span></p>
<p><strong>Господарчий референт:</strong><span> М. Павлишин (з грудня 1942 р., за сумісництвом)</span></p>
<p><strong>Референт пропаганди:</strong><span> Іван Щавель‑&laquo;Микола Зубенко&raquo; (&laquo;Борис&raquo;) (? &ndash; листопад 1942); Мирослав Кіндзірський‑&laquo;М.Ченіга&raquo;&nbsp; (лютий 1943 &ndash; ?)</span></p>
<p><strong>Фінансовий референт:</strong><span> Іван Щавель‑&laquo;Микола Зубенко&raquo; (листопад 1942 &ndash; червень 1943).</span></p>
<p><strong>Референт молоді:</strong><span> М. Павлишин.</span></p>
<p><strong>Референт зв&rsquo;язку: </strong><span>І. Ільченко</span></p>
<p><span>На Одещину члени Південної похідної групи ОУН(б) прибули через Гайсин у Балту на початку серпня 1941 р. По мірі відступу військ Червоної армії виникали осередки ОУН в нових населених пунктах. Радянська оборона Одеси тривала до 17 жовтня, тож похідні підгрупи з&rsquo;явилися в місті не раніше цього часу.</span></p>
<p><span>Одеська обл. разом із західною частиною Миколаївщини та південною частиною Вінничини ввійшли до румунської зони окупації &ndash; губернаторства Трансністрія. Супротивником націоналістичного підпілля тут стала Сігуранца. Спецслужба Румунії відзначала, що &laquo;українські іредентисти&raquo; переважно зосереджувалися на антирумунській та антинімецькій пропаганді, розповсюдженні націоналістичної роботи. На осінь 1942 р. румуни мали дані, що ОУН готується до збройного повстання проти Німеччини й накопичує зброю, однак через слабкість підпілля жодних бойових акцій не проводила.</span></p>

<img src="https://raw.githubusercontent.com/texty/upa_map/main/img/odesa3.jpg">
<p class="c1"><span class="photo-descr">Документ румунської жандармерії (15.11.1942) про діяльність ОУН у частині Вінницької області, яка входила до Трансністрії</span></p>

<p><span>На першому етапі організаційна мережа Одеського обласного проводу під керівництвом провідника Івана Лещенка і його заступника Мирослава Кіндзірського розвивалася мляво. Найсильнішими осередки були в </span><span>Могилівському, Ямпільському, Тульчинському, Балтському і Рибницькому повітах, тобто переважно на теренах Вінницького обласного проводу.</span></p>

<img src="https://raw.githubusercontent.com/texty/upa_map/main/img/odesa1.jpg">
<p class="c1"><span class="photo-descr">Мирослав Кіндзірський - "М. Ченіга" ("Стьопа", "Курентул")</span></p>

<p><span>Щоб виправити ситуацію крайовий провідник Василь Кук‑&laquo;Юрко&raquo; в листопаді 1942 р. призначив у керівництво досвідченіших підпільників провідником Тимофія Семчишина‑&laquo;Ярему&raquo; і його заступником Мефодія Павлишина‑&laquo;Дениса Вредного&raquo;. Також &laquo;Юрко&raquo; передав Одеському обласному проводу південну половину половину мережі ОУН у Вінницькій обл., яка належала до румунської зони.&nbsp;</span></p>
<p><span>Так Одеський провід став проводом ОУН у Трансністрії. Його структура складалася з 5 округ: Одеської, Прибузької (центр &ndash; Голта), Томашпільської, Жмеринської і Середньої (центр &ndash; Балта). Провіднику Т. Семчишину‑&laquo;Яремі&raquo; на жовтень 1943 р. підлягало 140 членів ОУН, з яких 65 осіб &mdash; в Одесі.&nbsp;</span></p>

<img src="https://raw.githubusercontent.com/texty/upa_map/main/img/odesa4.jpg">
<p class="c1"><span class="photo-descr">Схема осередків ОУН, виявлених НКДБ в Одеській обл.</span></p>

<p><span>Референтура пропаганди організувала в Одесі друкарню, де почала видавати підпільні журнали &laquo;За державність&raquo; і &laquo;Чорноморський вісник&raquo;, а також численні листівки для осередків по всій Україні, в т. ч. Волині (&laquo;За що бореться УПА?&raquo;, &laquo;Боротьба за хліб &mdash;боротьба за владу&raquo; тощо).</span></p>
<p><span>Обіймаючи ще й посаду обласного військового референта М. Павлишин у 1943 р. намагався створити мобілізаційний штаб для організації повстанських загонів. Проте співробітники військової референтури &mdash; колишній поручник Російської імператорської армії Валентин Бережницький‑&laquo;Скляренко&raquo; і лейтенант Червоної армії Василь Нікульський‑&laquo;Посвистах&raquo; не змогли залучити інших військових спеціалістів, і штаб так і не почав діяльність.</span></p>

<img src="https://raw.githubusercontent.com/texty/upa_map/main/img/odesa2.jpg">
<p class="c1"><span class="photo-descr">Богдан Яворський - "Мирон"</span></p>

<p><span>Зате обласна військова референтура збирала матеріальну допомогу для УПА. У червні, вересні й листопаді 1943 р. Одеса відправляла на Волинь медикаменти (йод, хінін, аспірин, стрептоцид), перев&rsquo;язочний матеріал і хірургічні інструменти.</span></p>
<p><span>Семчишин і Павлишин робили ставку на одеську інтелігенцію й студентство. Вербування відбувалося серед студентів історико-філологічного й фармацевтичного факультетів Одеського університету, зуботехнічного факультету медичного інституту, харчового технікуму, художньої академії, консервного інституту, дорожнього та морського технікумів, зуболікарської школи, а також серед артистів Українського театру ім. Т. Шевченка, вчителів і навіть портових і промислових робітників.&nbsp;</span></p>
<p><span>В Одеському університеті серед залучених до організації студентів виявилося чимало колишніх червоноармійців, які звільнилися з полону. Таким був, наприклад, студент історико-філологічного факультету Святослав Караванський &mdash; член ОУН(б) від січня 1943 р. під псевдо &laquo;Бальзак&raquo;. Караванський очолював ланку з двох інших оунівців і претендував на посаду господарчого референта в обласному проводі.</span></p>
<p><span>Провід ОУН у Трансністрії, виконуючи вказівки Проводу ОУН про ліквідацію другорядних фронтів, у жовтні 1943 р. встановив контакти з офіцерами румунської військової розвідки (СС-І). Завдяки цьому керівники політичної референтури Проводу ОУН взяли участь у переговорах з представниками політичної та військової влади Румунії в Кишиневі 17-18 березня 1944 р. Розмови велися щодо припинення переслідувань українців, звільнення з тюрем членів ОУН, дозволу культурно-освітньої роботи на Буковині, співпраці у військовій сфері.</span></p>
<p><span>Найбільш успішною виявилася співпраця у військовій сфері з СС-І 6-ї румунської армії. З березня 1944 року обласний провід Трансністрії вимушено перебував на території Румунї. Там М. Павлишин і Т. Семчишин організували навчання 14 членів ОУН в румунській розвідшколі, з яких п&rsquo;ятеро десантувалися на території Одещини в тилу радянських військ. Головною метою націоналістів була можливість повернутися до України через лінію фронту. Відповідно, жодних завдань румунської розвідки вони виконувати не збиралися.</span></p>