<p><strong>&nbsp;</strong><strong>Київ</strong></p>
<p><strong>Крайовий провід Осередьо-східних українських земель (КП ОСУЗ)</strong></p>
<p><strong>Провідник:</strong> <span>Дмитро Мирон‑&laquo;Орлик&raquo; (жовтень 1941 &mdash; 24 липня 1942),&nbsp; Іван Марко, в. о., Пантелеймон Сак‑&laquo;Могила&raquo; (&laquo;Роман Бувалий&raquo;) (вересень 1942 &mdash; лютий/березень 1943);&nbsp; Славко Козачук,&nbsp; в. о. (лютий/березень &mdash; квітень/травень 1943), </span><span>&laquo;Антон&raquo; (травень </span><span>&mdash;</span><span> серпень 1943), </span><span>&laquo;Арсен&raquo; (серпень 1943 &mdash; ?).</span></p>
<p><strong>Київський обласний провід</strong></p>
<p><strong>Провідник:</strong><span> Ярослав Хомів‑&laquo;Лімницький&raquo; (початок 1942 </span><span>&mdash;</span><span> квітень 1942); Михайло Тупиця‑&laquo;Борис Виговський&raquo; (&laquo;Кангур&raquo;) (квітень </span><span>&mdash;</span><span> листопад 1942).</span></p>
<p><span>Проголосивши 30 червня 1941 р. у Львові Акт відновлення Української держави Провід ОУН(б) сформував Київську групу під керівництвом Василя Кука‑&laquo;Юрка Медведя&raquo;, яка мала проголосити самостійність у столиці. Група (кількадесят керівних членів ОУН) долучилася в Рівному до Північної похідної групи (провідник Микола Климишин‑&laquo;Непоборний&raquo;), і далі вони рухалися разом за маршрутом: Житомир &ndash; Коростишів &ndash; Радомишль &ndash; Фастів &ndash; Васильків &ndash; Обухів &ndash; Біла Церква.</span></p>
<p><span>Проблеми з німецькою держбезпекою в групи В. Кука почалися в кінці липня, коли СД закрило друкарню ОУН у Макарові Київської обл., заарештувавши при цьому двох бандерівців. Поки тривала Київська оборонна операція Червоної армії, Київська похідна група закріпилася в м. Василькові. Тут 31 серпня оунівці скликали багатотисячний мітинг населення, після якого СД заарештувало 20 членів організації. Їх етапували до Житомира, а відтак до Луцька, звідки втекли майбутні керівники підпілля в Наддніпрянщині Василь Кук і Дмитро Мирон.</span></p>

<img src="https://raw.githubusercontent.com/texty/upa_map/main/img/kyiv1.jpg">
<p class="c1"><span class="photo-descr">Крайовий провідник ОУН на ОСУЗ (жовтень 1941 — 24 липня 1942) Дмитро Мирон - "Андрій" ("Сергій"). </span></p>

<p><span>Д. Мирон‑&laquo;Орлик&raquo; (&laquo;Андрій&raquo;, &laquo;Сергій&raquo;) повернувся до Києва в жовтні 1941 р., отримавши призначення Проводу на посаду провідника краю Осередньо-східних українських земель (ОСУЗ) (вживалася також назва &laquo;Північно-східні українські землі&raquo;, ПСУЗ). Крайовому проводу підлягали обласні організації ОУН в Житомирській, Київській, Кам&rsquo;янець-Подільській, Вінницькій, Чернігівській, Сумській, Харківській і Полтавській обл.</span></p>
<p><span>Протягом 1941&mdash;1942 рр. в структуру Київського обласного проводу входили: Білоцерківська, Васильківська, Переяславська округи сучасної Київської обл. і Черкаська, Корсунська, Звенигородська, Уманська округи сучасної Черкаської обл. До Уманської округи належали також Підвисоцький р-н Кіровоградської, Гайсинський, Теплицький і Джулинський р-н Вінницької обл.</span></p>
<p><span>Відомо, що в 1942 р. обласним проводом керували Ярослав Хомів‑&laquo;Лімницький&raquo; (одночасно &ndash; крайовий організаційний референт) і Михайло Тупиця‑&laquo;Борис Виговський&raquo; (&laquo;Кангур&raquo;). Обидва загинули в німецькому ув&rsquo;язненні: Хомів &ndash; у Сирецькому таборі СД у вересні 1942 р., а щодо Тупиці &mdash; невідомого числа після арешту 27 листопада 1942 р. в Білій Церкві.</span></p>

<img src="https://raw.githubusercontent.com/texty/upa_map/main/img/kyiv4.png">
<p class="c1"><span class="photo-descr">Схема побудови підпілля ОУН на Київщині, складена Управлінням НКДБ Київської області</span></p>

<p><span>Нацистські поліція безпеки і СД прискіпливо полювали за українськими націоналістами в Києві. Репресії проти членів ОУН(м), які працювали легально, пройшли ще в грудні 1941&mdash;лютому 1942 рр. У середині 1942 р. СД відстежило крайового провідника в Києві на розі вул. Фундуклеївської та Театральної. Під час втечі агенти смертельно поранили Дмитра Мирона‑&laquo;Андрія&raquo; (&laquo;Сергія&raquo;). Згодом референтура СБ Проводу ОУН проводила розслідування обставин провалу Д. Мирона і 7 листопада бойовики застрелили двох агентів, які видали СД провідника.</span></p>

<img src="https://raw.githubusercontent.com/texty/upa_map/main/img/kyiv2.jpg">
<p class="c1"><span class="photo-descr">Крайовий провідник ОУН на ОСУЗ (вересень 1942 — лютий/березень 1943) Пантелеймон Сак - "Могила" ("Роман Бувалий") з дружиною і дочкою.</span></p>

<p><span>Але важкі провали не полишали підпілля ОУН на Київщині. У кінці лютого/на початку березня 1943 р. під час облави на Деміївці нацисти заарештували наступного КП ОСУЗ Пантелеймона Сака‑&laquo;Могилу&raquo; (&laquo;Романа Бувалого&raquo;). У лабети СД в кінці квітня/на початку травня 1943 р. потрапив і в. о. КП Славко Козачук. Відтоді єдиним з керівників, хто лишався на волі, був провідник м. Києва Іван Нагірний‑&laquo;Чорний&raquo;, доки вищий провід не надіслав на посаду крайового провідника &laquo;Антона&raquo; (він же &laquo;Михайло&raquo;).</span></p>

<img src="https://raw.githubusercontent.com/texty/upa_map/main/img/kyiv3.jpg">
<p class="c1"><span class="photo-descr">Іван Нагірний - "Чорний" - член крайового проводу ОСУЗ, провідник ОУН міста Києва (1943)</span></p>
