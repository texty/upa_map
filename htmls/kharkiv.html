<p><strong>Харківський обласний провід</strong></p>
<p><strong>Провідники:</strong> <span>Михайло Мудрий‑&laquo;Остап&raquo; </span><span>(? &ndash; осінь 1942), &laquo;Любомир&raquo; (осінь 1942),</span></p>
<p><span>Діяльність ОУН(б) в Харкові була не такою широкою, як в інших обласних центрах, і про неї відомо значно менше. До Харкова дісталися лише поодинокі учасники Середньої похідної групи, тому що її в дорозі послабили німецькі репресії. Провідника групи Миколу Лемика, призначеного керувати Східноукраїнськими землями, заарештували і стратили в Миргороді Полтавської обл. в жовтні 1941 р. за доносом члена ОУН(м) і агента СД Степана Сулятицького.</span></p>
<p><span>Організацією мережі ОУН(б) в Харкові після окупації міста в жовтні 1941 р. німцями займалася група на чолі з Романом Процинським, в розпорядження якого прибули націоналісти з Полтави і Кременчука. Паралельно в місті легально діяли функціонери ОУН(м), але стосунки між двома організаціями не були ворожими.</span></p>
<p><span>kharkiv2&nbsp;</span></p>
<img src="https://raw.githubusercontent.com/texty/upa_map/main/img/kharkiv2.jpg">
<p class="c1"><span class="photo-descr">Перша сторінка пояснювальної записки НКДБ з даними про діяльність ОУН та інших організацій в окупованому Харкові.</span></p>
<p><span>У кінці 1941 &ndash; на початку 1942 років сталися перші репресії нацистів: з Харкова вислали 200 націоналістів-галичан з бандерівської й мельниківської організацій.</span></p>
<p><span>Через репресії кадрову підмогу харківській мережі став надавати крайовий провід ОУН(б) ПівдСУЗ. Одним із чотирьох бандерівців, які приїхали до міста в 1942 році, був Іван Кліщ‑&laquo;Галянтний&raquo;, який влаштувався в один із районних бургомістратів. Член харківського проводу Р. Процинський&nbsp; працював у 4-му бургомістраті, відтак заступником голови (за ін. даними, головою) 9-го бургомістрату (район Основа). Харківським осередком ОУН(б) в цей час керував &laquo;Михайло Кирилович&raquo; (імовірно, це </span><span>Михайло Мудрий‑&laquo;Остап&raquo;)</span><span>.</span></p>
<img src="https://raw.githubusercontent.com/texty/upa_map/main/img/kharkiv1.jpg">
<p class="c1"><span class="photo-descr">Учасник похідних груп, член ОУН(б) в Харкові Іван Кліщ - "Галянтний" ("Галь", "Ясько").</span></p>

<p><span>Німецькі каральні органи регулярно проводили арешти харківських бандерівців. Під серпневі арешти потрапили активні члени Іван Кліщ, інженер &laquo;Михайло&raquo; та ще троє. Незважаючи на посилену увагу СД, на початку вересня 1942 року націоналісти розповсюдили листівки нацистського й антирадянського змісту: Український народ, селяни, робітники та інтелігенціє!&raquo;, &laquo;Наче страшний привид, стоїть перед нами 1933 рік &ndash; рік голодівки та смертей&raquo;, &laquo;Слово до ОУН!&raquo;, &laquo;Українці! Німці своєю грубою колоніальною політикою на Україні викликали справедливе обурення нашого народу&raquo;.</span></p>

<img src="https://raw.githubusercontent.com/texty/upa_map/main/img/kharkiv3.jpg">
<p class="c1"><span class="photo-descr">Витяг зі спецповідомлення НКДБ про діяльність ОУН у східних областях України від 1 лютого 1945 року.</span></p>


<p><span>17 жовтня 1942 року працівники СД викрили підпільну друкарню й заарештували 11 оунівців і ще чотирьох емісарів крайового проводу. Восени, за деякими даними, схопили й розстріляли провідника &laquo;Михайла Кириловича&raquo;. Його наступника на посаді керівника харківського підпілля ОУН(б) &laquo;Любомира&raquo; заарештували в листопаді 1942 року.</span></p>
<p>&nbsp;</p>
<img src="https://raw.githubusercontent.com/texty/upa_map/main/img/kharkiv4_.jpg">
<p class="c1"><span class="photo-descr">Витяг зі спецповідомлення НКДБ про діяльність ОУН у східних областях України від 1 лютого 1945 року.</span></p>


<p><span>Проте ті, хто лишився на волі проводжували боротьбу. Дійшло навіть до контактів ОУН(б) з радянським підпіллям, про що 12 березня 1943 року повідомляло в донесенні поліції безпеки та СД. Від імені бандерівців кілька нарад з резидентом Управління НКВС Харківської обл. М. Студентським‑&laquo;Покровським&raquo; (працював бургомістром 9 району) провів Р. Процинський (співробітник бургомістрату). Дальші контакти перервалися через арешт групи-&laquo;Покровського&raquo;.</span></p>
<p><span>Якою була мережа ОУН(б) в Харкові і її боротьба в останні місяці німецької окупації міста, поки невідомо. Так само жодної інформації немає про осередки ОУН в області.</span></p>
