<p><strong>Чернігівська область</strong></p>
<p>&nbsp;</p>
<p><span>Українські націоналісти з&rsquo;явилися в Чернігові після того, як закріпилися в окупованому нацистами Києві. З жовтня 1941 року Чернігівський обласний провід ОУН (бандерівців) тимчасово очолював &ldquo;Ярема&rdquo; (імовірно, Володимир Савчук), який очікував на нового керівника собі на заміну. Йому на допомогу організаційний референт крайового проводу ОСУЗ Ярослав Хомів-&rdquo;Лімницький&rdquo; надіслав Івана Нагірного-&rdquo;Чорного&rdquo;.&nbsp;</span></p>
<p>&nbsp;</p>
<p><span>Тоді ж, у жовтні, до міста прибули Федір Піпа й Іван Курач, відряджені редактором київської газети &ldquo;Українське слово&rdquo; членом ОУН(м) Іваном Рогачем для організації обласної газети &ldquo;Українське Полісся&rdquo;. Обидва були жителями УРСР і професійними журналістами, які в перші місяці німецько-радянської війни працювали разом у газетах &ldquo;Комуніст&rdquo; і &ldquo;За Вітчизну&rdquo;. Піпа став головним редактором &ldquo;Українського Полісся&rdquo;, Курач - його заступником.&nbsp;</span></p>



<img src="https://raw.githubusercontent.com/texty/upa_map/main/img/chernihiv1.jpg">
<p class="c1"><span class="photo-descr">Федір Піпа, головний редактор газети "Українське Полісся", член обласних проводів ОУН(м) і ОУН(б) в Чернігові.</span></p>

<p><span>У листопаді до міста прибув емісар Київського проводу мельниківців, уродженець Львівщини Михайло Семенець, який очолив відділ культури й освіти Чернігівської міжрайонної управи й узявся за створення обласної організації ОУН(м). З ініціативи Семенця виник український клуб &ldquo;Січ&rdquo;, який мав на меті популяризувати українське мистецтво й гуртувати національно свідомих чернігівчан. Заступниками Семенця по обласному проводу були помічник начальника Чернігівської обласної поліції Олександр Пахолок (до війни - член ОУН (бандерівців), псевдо &ldquo;Попович&rdquo;) і Федір Піпа.</span></p>
<p>&nbsp;</p>
<p><span>У березні 1942-го в місті з&rsquo;явилися посланці крайового проводу ОУН(б) з Києва Михайло Остапенко та Сергій Савченко (їх імена могли бути фіктивними). Ще раніше від них, у січні, до Чернігова приїхав бандерівець Гончаренко. Гончаренко й Остапенко, який влаштувався в адміністративний відділ Чернігівської міжрайонної управи, зайнялися створенням осередку ОУН(б) в місті.&nbsp;</span></p>
<p>&nbsp;</p>
<p><span>Обидві течії - і бандерівська, і мельниківська - першочерговими завданнями визначали поширення націоналістичних ідей боротьби за Українську державу та залучення до своїх лав нових членів, яких шукали серед інтелігенції й молоді. Представники двох організацій вважали одне одного опонентами, однак у Чернігові вони не вживали жодних ворожих дій, працювали в одних і тих самих установах (газета &ldquo;Українське Полісся&rdquo;, управа, поліція). Тому за джерелами подекуди доволі важко визначити, хто до якої організації належав.</span></p>
<p>&nbsp;</p>
<p><span>Чернігівські бандерівці й мельниківці навіть спробували об&rsquo;єднати зусилля. 15 (20) квітня 1942 року на квартирі Федора Піпи зібралися мельниківець Михайло Семенець і бандерівці Михайло Остапенко, Сергій Савченко та Іван Курач. Але на пропозицію перейти до бандерівської організації Семенець відповів відмовою. Пропозицію Курача створити єдиний осередок ОУН теж не підтримали. Так у місті продовжувало паралельно діяти два обласні проводи: мельниківський у складі Михайла Семенеця, Олександра Пахолка, бургомістра Григорія Ребенка й старости Чернігівської міжрайонної управи Павла Дюбка (за даними німецьких&nbsp; спецслужб, останні двоє були членами ОУН(б) та бандерівський, до якого належали Михайло Остапенко, Сергій Савченко, Іван Курач і Федір Піпа, який перейшов до них.</span></p>
<p>&nbsp;</p>
<p><span>Через переслідування нацистами уродженців Західної України члени обласного проводу бандерівської організації перебували в двох місцях: обласний провідник &ldquo;Карпо&rdquo; в Ніжині, його заступники Остапенко й Савченко - в Чернігові. Нові кадри для підпілля підшукував організаційний референт проводу Іван Курач - &ldquo;Чигирин&rdquo;. Окрім розбудови організаційних лав націоналісти розповсюджували літературу: праці з історії України та підпільні видання. Літературу постачав із Києва крайовий провідник Дмитро Мирон-&rdquo;Орлик&rdquo;.</span></p>
<p><span>Найбільше зусиль націоналісти докладали до створення мережі в усіх районах області Цю роботу і бандерівці, і мельниківці вели в Любецькому, Ніжинському, Остерському, Козелецькому, Березнянському, Городнянському, Менському й Бахмацькому районах. Відомо, що член обласного проводу ОУН(м), начальник обласної поліції (з лютого 1942 року) Олекса Пахолок завербував керівника Любецької районної поліції Чугая, і співробітника місцевої районної управи Шульгу. У Козелецькому районі осередок заклав мельниківець Григорій Захвалинський, комендант поліції Києва. ОУН(м) Ріпкинського району очолював начальник поліції Полевик, який тримав зв&rsquo;язок зі Дюбком і начальником Чернігівської міжрайонної поліції Степаном Турашем (до війни - начальник відділу НКВС у Чернігові). В Остерському районі діяв осередок мельниківців на чолі з редактором районної газети &ldquo;Новий шлях&rdquo; Килимником й членами проводу: начальником районної поліції Дрюмою і його заступником Олексюком, що прийшов із похідною групою.&nbsp;&nbsp;</span></p>
<p><span>Член бандерівського обласного проводу Сергій Савченко, який працював перекладачем у поліції Михайло-Коцюбинського району, розбудовував мережу там та в Козелецькому районі. Націоналістичну діяльність у Дмитрівському районі проводив поет Василь Вільний, надісланий Проводом ОУН(б). Його зусиллями вдалося залучити до підпілля районного бургомістра Бездітька, начальника земельної управи Богомолова, інспектора народної освіти Бохонного, начальника поліції Ткаченка та інших (усього 18 осіб). Націоналістичну організацію в Ніжині створили двоє колишніх студентів педінституту Поляченко і Чечківський.&nbsp;</span></p>


<img src="https://raw.githubusercontent.com/texty/upa_map/main/img/chernihiv2.jpg">
<p class="c1"><span class="photo-descr">Витяг із довідки Управління НКДБ в Чернігівської області про діяльність націоналістичного підпілля в період німецької окупації Чернігівщини, 8 серпня 1945 року. Державний архів Чернігівської області.</span></p>


<p><span>chernihiv2&nbsp;</span></p>
<p><span>Витяг із довідки Управління НКДБ в Чернігівської області про діяльність націоналістичного підпілля в період німецької окупації Чернігівщини, 8 серпня 1945 року. Державний архів Чернігівської області.</span></p>
<p>&nbsp;</p>
<p><span>Репресії нацистських окупантів проти українських самостійників почалися невдовзі після появи націоналістів у Чернігові. У грудні 1941 року СД заарештувало Павла Дюбка, Григорія Ребенка (на той час - заввідділу культури й освіти міської управи), Федора Піпу, Івана Курача, інших працівників редакції й типографії. Їх звинувачували в націоналістичній діяльності, але за 3-4 дні відпустили й поновили на посадах.</span></p>
<p>&nbsp;</p>
<p><span>Вдруге німецькі каральні органи провели арешти, дізнавшись про появу бандерівців Остапенка й Савченка. Спершу нацисти взяли кур&rsquo;єра, який прибув до них із Києва. Далі в травні 1942 року у в&rsquo;язниці СД в Чернігові опинилися: 10 травня - Федір Піпа й Іван Курач, 15 травня - Павло Дюбко, Григорій Ребенок (на той час був бургомістром Чернігова), заступник начальника обласної поліції Степан Тураш, секретар Чернігівської районної управи Павло Політико і заввідділу продовольства міської управи Юкалов, перекладач ортскомендатури Чернігова бандерівець-західняк Буній, у кінці травня - Михайло Остапенко й Сергій Савченко. Остапенко спершу з-під арешту втік втік, два тижні ховався, проте в Тупичівському районі його схопила поліція й повернула до Чернігова.&nbsp;</span></p>
<p>&nbsp;</p>
<p><span>Заарештованих звинувачували у зв&rsquo;язках із емісарами вищого проводу ОУН(б). Остапенка й Савченка, яких Федір Піпа на очних ставках видав як членів ОУН(б), СД розстріляло в червні 1942 року. Стратили нацисти також Павла Дюбка й Степана Тураша, яких окрім членства в ОУН звинуватили в економічному саботажі.&nbsp;</span></p>
<p>&nbsp;</p>
<p><span>З &ldquo;Повідомлення з окупованих територій сходу № 20&rdquo; від 11 вересня 1942 року:</span></p>
<p>&nbsp;</p>
<p><em><span>&ldquo;Дюбко, зловживаючи своїм становищем, зробив спробу виставити німецькі розпорядження в Україні як заходи проти українців і створити особисту розвідувальну мережу для пропагандистських цілей проти Німеччини&rdquo;.</span></em></p>
<p>&nbsp;</p>
<p><span>Піпа, давши зобов&rsquo;язання доносити СД про відомих йому оунівців, був звільнений, але втік до Львова. Григорій Ребенок за недоведеністю звинувачень вийшов на волю 14 серпня 1942 року. Михайло Семенець поїхав до Києва ще в кінці березня - на початку квітня 1942 року. Іван Курач, відсидівши у в&rsquo;язниці 45 діб, після звільнення перейшов на нелегальний стан, але за два тижні був затриманий поліцаями та повторно опинився в чернігівській тюрмі. Утік під час етапування на розстріл, визвольну боротьбу продовжив у кінці 1944 року в підпіллі ОУН(б) вже в Галичині.</span></p>
<p><span>У зв&rsquo;язку з травневими арештами обидва проводи на якийсь час припинили свою діяльність. Про діяльність чернігівського націоналістичного підпілля в наступні місяці до вигнання нацистів наразі не відомо майже нічого. За скупими даними, станом на червень 1942 року бандерівським підпіллям Чернігівщини керував Олександр Діберт - &ldquo;Дід&rdquo;, який підтримував зв&rsquo;язок із крайовим проводом ОСУЗ у Києві.</span></p>
<p><span>Колишній член обласного проводу ОУН(м) Олександр Пахолок до осені 1942 року служив начальником обласної поліції, відтак командував ротою жандармерії, брав участь у німецьких каральних операціях, відійшовши від визвольної боротьби. Колишній націоналістичний клуб &ldquo;Січ&rdquo; у грудні був реорганізований у професіональний театр ім. Котляревського, але його директор Анатолій Приходько контактів з ОУН(м) уже не підтримував. Григорій Ребенок продовжив роботу на посаді керівника відділу культури й освіти міжрайонної управи.</span></p>
<p><span>Коли на Чернігівщину повернувся радянський режим у вересні 1943 року, обласне управління НКДБ до 5 березня 1944 року виявило 6 осередків ОУН загальною чисельністю 45 членів. З-поміж них 15 на той час вже були заарештовані, 22 перебували в оперативній розробці, а ще вісьмох чекісти оголосили в розшук. Мельниківці Григорій Ребенок, Анатолій Приходько, Олександр Пахолок і бандерівці Федір Піпа та Іван Курач теж були схоплені НКДБ - хто в Чернігові, хто - на території Західної України.</span></p>