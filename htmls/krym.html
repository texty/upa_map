<p><strong>Кримський обласний провід</strong></p>
<p><strong>Провідник:</strong><span style="font-weight: 400;"> Іван Осадчук (11.1941); Степан Тесля (11.1941 - 02.1943); Катерина Мешко - </span><span style="font-weight: 400;">&laquo;</span><span style="font-weight: 400;">Ольга</span><span style="font-weight: 400;">&raquo;</span><span style="font-weight: 400;"> (05. - 08.1943); Леонід Ларжевський - </span><span style="font-weight: 400;">&laquo;</span><span style="font-weight: 400;">Явір</span><span style="font-weight: 400;">&raquo;</span><span style="font-weight: 400;"> (09. - 11.1943); Володимир Шарафан - </span><span style="font-weight: 400;">&laquo;</span><span style="font-weight: 400;">Усач</span><span style="font-weight: 400;">&raquo; </span><span style="font-weight: 400;">&nbsp;(11.1943 - 13.04.1944).</span></p>
<p><strong>Організаційний референт:</strong><span style="font-weight: 400;"> Григорій Вольчак‑&laquo;Сухий&raquo;&nbsp;</span></p>
<p><strong>Політичний референт:</strong><span style="font-weight: 400;"> Володимир Шарафан </span><span style="font-weight: 400;">- </span><span style="font-weight: 400;">&laquo;</span><span style="font-weight: 400;">Усач</span><span style="font-weight: 400;">&raquo;</span><span style="font-weight: 400;"> (травень - листопад 1943).</span></p>
<p><strong>Референт пропаганди:</strong> <span style="font-weight: 400;">Іван Янчишин‑&laquo;Моряк&raquo; (листопад 1941 - січень 1943); </span><span style="font-weight: 400;">&laquo;Роберт&raquo; (станом на вересень - листопад 1943).</span></p>
<p><strong>Референт СБ:</strong><span style="font-weight: 400;"> &laquo;Іван&raquo; (вересень - листопад 1943).</span></p>
<p><span style="font-weight: 400;">Кримська Автономна Радянська Соціалістична Республіка у 1940‑х роках входила до складу Російської РСФР. Незважаючи на це, Провід ОУН розглядав півострів як невід&rsquo;ємну частину України і спрямував туди два рої Південної похідної групи.</span></p>
<p><span style="font-weight: 400;">Рій Миколи Сидора-Чарторийського та Романа Хмеля дійшов до Чаплинки Миколаївської області, за якою починався Перекопський перешийок. Але там провідники групи дивом уникли розстрілу зондеркомандою 6-ї армії Вермахту й повернулися на Буковину.</span></p>
<p><span style="font-weight: 400;">На початку листопада 1941 року на Кримський півострів&nbsp; змогли потрапити 13 учасників рою Івана Осадчука, який рухався з Кривого Рогу. Степан Вонкевич, Михайло Любак та Роман Бардахівський зупинилися організовувати осередки ОУН в Джанкої. Кримський обласний провід заснували Степан Тесля, Іван Осадчук, Григорій Вольчак‑&laquo;Сухий&raquo; (&laquo;Гриць&raquo;) та Іван Янчишин‑&laquo;Моряк&raquo; (референт пропаганди), які мали призначення в Сімферополь.</span></p>
<p><span style="font-weight: 400;">18 листопада Івана Осадчука заарештували німецькі каральні органи в Євпаторії й етапували до Львова, де той помер у в&rsquo;язниці. Кримський обласний провід очолив Степан Тесля.</span></p>
<p><span style="font-weight: 400;">Успішну розбудову районного проводу ОУН в Джанкої перервав донос росіян-білогвардійців. Нацисти заарештували 14 підпільників, з яких 13 розстріляли в лютому 1942 року.</span></p>
<p><span style="font-weight: 400;">Кримським бандерівцям доводилося пристосовуватися до складних умов, діючи у відриві від крайового проводу в Дніпропетровську. Щоб злитися з місцевим населенням, вони змінили одяг, зачіски, а погане знання російської мови пояснювали тим, що вони &ndash; білоруси. Легальним прикриттям стала робота перекладачами в німецькій воєнізованій організації &laquo;ВІКО&raquo;.</span></p>
<p><span style="font-weight: 400;">Обласний провід у Сімферополі займався культурно-просвітницькою роботою через &laquo;Український національний комітет&raquo; (січень &ndash; квітень 1942), &laquo;Бюро допомоги українському населенню&raquo; (з травня 1942), Український музично-драматичний театр ім. Т. Шевченка, заснований І. Янчишиним у травні 1942 р. &laquo;Бюро&raquo; створило дві школи в Сімферополі.</span></p>
<p><span style="font-weight: 400;">До осені 1942 р. мережа ОУН налічувала районні проводи в Джанкої, Ялті, Алушті й Бахчисараї, які охоплювали 12 населених пунктів. Тоді ж обласний провід налагодив лінію зв&rsquo;язку з КП ПівдСУЗ.</span></p>
<p><span style="font-weight: 400;">Серії ударів по націоналістах СД завдало на початку 1943 р. У січні, рятуючись від арешту, виїхав до Джанкоя на посаду районного провідника адміністратор театру Іван Янчишин, а театр німці закрили. У лютому в Джанкої СД заарештувало Степана Теслю та оунівця Йосипа Куріпку. Спроба визволити полонених провалилася, відтак Янчишина крайовий провід відкликав з півострова.</span></p>
<p><span style="font-weight: 400;">Нова обласна провідниця Катерина Мешко перебудувала мережу на принципах суворої конспірації та посилила антинімецьку пропаганду й агітацію серед кримських татар. Відтоді ОУН діяла нелегально. Весною 1943 р. обласну політичну референтуру очолив колишній член ОУН(м) Володимир Шарафан. Він намагався встановити зв&rsquo;язок із керівником Курултаю кримських татар </span><span style="font-weight: 400;">Аметом Озенбашли</span><span style="font-weight: 400;">.</span></p>
<p><span style="font-weight: 400;">Станом на початок вересня 1943 р., коли керувати обласним проводом став Леонід Ларжевський‑&laquo;Петрусь&raquo; (&laquo;Явір&raquo;), кількість учасників ОУН у Криму налічувала 50&mdash;60 осіб. Склад обласного проводу був таким: Григорій Вольчак‑&laquo;Сухий&raquo; &ndash; організаційний референт, Володимир Шарафан &ndash; політичний, &laquo;Роберт&raquo; &ndash; референт пропаганди, &laquo;Іван&raquo; &ndash; референт новоствореної СБ.</span></p>

<img src="https://raw.githubusercontent.com/texty/upa_map/main/img/krym1.JPG">
<p class="c1"><span class="photo-descr">Леонід Ларжевський - "Явір"; - Кримський обласний провідник (серпень - вересень 1943 року)</span></p>

<p><span style="font-weight: 400;">Бандерівці підготували 40 україномовних листівок і ще кількадесят примірників російськомовного звернення до кримських татар. Підпілля придбало 2 пістолети, автомат і гранати.</span></p>
<p><span style="font-weight: 400;">Провідник Леонід Ларжевський розглядав як перспективний спосіб конспірації участь у радянському підпіллі. Відомо, що з ОУН співпрацювала особиста секретарка командира Феодосійського партизанського загону Івана Мокроуса &ndash; &laquo;Катя&raquo;.</span></p>

<img src="https://raw.githubusercontent.com/texty/upa_map/main/img/krym2.jpg">
<p class="c1"><span class="photo-descr">Володимир Шарафан - "Усач" - Кримський обласний провідник (листопад 1943 - квітень 1944 року)</span></p>

<p><span style="font-weight: 400;">У перші дні листопада 1943 р. члени обласного проводу Л. Ларжевський, Г. Вольчак та В. Чмига‑&laquo;Моряк&raquo;, а за ними &ndash; більша частина кримських оунівців евакуювалися до Дніпропетровська. Залишки мережі ОУН коротко очолював &laquo;Іван&raquo;, який передав посаду Володимиру Шарафану‑&laquo;Усачу&raquo;. &laquo;Усач&raquo; налагодив співпрацював з радянською підпільною групою &laquo;Сокіл&raquo;, якій передав дані про розташування німецьких військ і відомих агентів СД. Залишившись на півострові, Шарафан 13 квітня 1944 р. був мобілізований до Червоної армії&nbsp; та брав участь у боях за Сімферополь, дістав поранення в бою за Малахів курган. З його арештом радянською держбезпекою в липні 1944 р. закінчилася діяльність ОУН(б) в Криму.&nbsp;</span></p>