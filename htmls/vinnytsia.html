<p><strong>Вінницький обласний провід</strong></p>
<p><strong>Провідник:</strong><span> Куцик (липень &mdash; перша пол. серпня 1941); Дмитро Маївський‑&laquo;Косар&raquo; (перша пол. серпня &mdash; вересень 1941), Лука Павлишин-&laquo;Вовк&raquo; (вересень&mdash;жовтень 1941), Василь Яворів-&laquo;Бойко&raquo; (осінь 1941 &mdash; серпень 1942), Лев Дівик-&laquo;Левко&raquo; (серпень&mdash;листопад 1942), в. о Микола Козак-&laquo;Богдан&raquo; (листопад 1942&mdash;березень 1943), Євген Попівський-&laquo;</span><span>Корпі&raquo;, &laquo;Кіндрат&raquo;, &laquo;Охрім&raquo;, &laquo;Явтух&raquo;</span><span> (березень&mdash;вересень 1943), Омелян Грабець-&laquo;Батько</span><span>&raquo;</span><span> (вересень 1943 &mdash; червень 1944).</span></p>
<p><strong>Вінницький міський провідник:</strong><span> Ігор Мерзляков (Костецький) (1941&mdash;початок 1942); Дмитро Мартинюк‑&laquo;Рогоза&raquo; (початок 1942 &mdash; початок 1943)</span></p>
<p><strong>Організаційний референт:</strong><span> Лев Дівик‑&laquo;Левко&raquo; (&laquo;Лемко&raquo;) (вересень 1941 &mdash; серпень 1942); Микола Козак‑&laquo;Смок&raquo; (серпень 1942 &mdash; березень 1943); Борис Левкович‑&laquo;Рудий&raquo; (&laquo;Хрін&raquo;, &laquo;Черник&raquo;) (березень &mdash; 14 травня 1943); &laquo;Івась&raquo; (травень &mdash; кін. липня 1943); Борис (&laquo;Гриць&raquo;) (серпень &mdash;листопад 1943).</span></p>
<p><strong>Референт пропаганди (політичний референт):</strong><span> C. Килимник (1941 &mdash; весна 1943); </span><span>Василь Паламар (1943).</span></p>
<p><strong>Військовий референт:</strong><span> Федір Біліченко (Білотченко) (1941 &ndash; листопад 1943); Ілля Ткачук‑&laquo;Олег&raquo; (&laquo;Гас&raquo;) (кінець 1943 &mdash; червень 1944).</span></p>
<p><strong>Референт СБ:</strong><span> Степан Янішевський‑&laquo;Ярема&raquo; (вересень 1941 &mdash; березень 1943).</span></p>
<p><strong>Референт жінок:</strong><span> Євгенія Петерзіль (липень 1941 &mdash; серпень 1942); Ніна Біліченко (Білотченко) (серпень 1942 &mdash; ?); &laquo;Оля&raquo; (? &ndash; весна 1943); </span><span>Наталка С. (весна 1943 </span><span>&ndash;</span><span> ?).</span></p>
<p><strong>Референт молоді:</strong><span> Олексій Дейнека-&laquo;Волиняк&raquo; (1941&mdash;1943).</span></p>
<p><strong>Зв&rsquo;язковий:</strong><span> Мирон Бабич (1941 &ndash; 14 травня 1943).</span></p>
<p><span>20 липня 1941 року рій Південної похідної групи з 10‑х членів ОУН(б) прибув до м. Літина Вінницької обл., де проголосив відновлення Української держави на підставі львівського Акта 30 червня. Наступного дня бандерівці були вже у Вінниці. У центрі міста, в будинку № 9 вул. 9 січня (нині Архітектора Артинова) офіційно розмістилася канцелярія обласного проводу ОУН, яким став керувати очільник похідної групи Куцик.</span></p>
<p><span>Попервах націоналісти діяли легально: в обласній друкарні виготовили відозви до населення з повідомленням про відновлення незалежності, також оголосили про це по радіо (наступного дня працівників радіостанції, які сприяли оунівцям, нацисти вислали з міста). Оживили суспільне життя Вінниці: утворили товариства &laquo;Просвіта&raquo;, &laquo;Січ&raquo;, &laquo;Жіночу службу України&raquo;, &laquo;Союз українського націоналістичного студентства&raquo; тощо.&nbsp;</span></p>
<p><span>На пропозицію обласного проводу новоутворена міська рада перейменувала радянські назви вулиць на честь Володимира Великого, Богдана Хмельницького, Івана Мазепи, Пилипа Орлика, Павла Полуботка, Тараса Шевченка, Івана Котляревського, Петра Могили в центрі, Петра Дорошенка, Євгена Коновальця, Костянтина Острозького, Лесі Українки, Симона Петлюри на Замості тощо.</span></p>
<p><span>Із 49 членів організації, яких Провід надіслав на посилення Вінницького обласного проводу, більшість скерували в райони, а оунівець Чорний став начальником Української народної міліції в обласному центрі. До свого військового відділу Чорному вдалося залучили близько 500 вінничан. Проте німецькі спецслужби перешкоджали озброєнню міліції і після кількох попереджень заарештували всіх її командирів. Багатьох учасників похідної групи змусили виїхали в Галичину. Відтоді обласний провід бандерівців став діяти обережніше й переніс свою канцелярію на квартиру по вул. Котляревського, 12.</span></p>
<p><span>Поступово німецькі окупанти накладали все більше обмежень на прояви державотворення. До січня 1942 року окупаційна адміністрація заборонила всі товариства, створені членами ОУН &mdash; окрім Жіночої служби Україні. Обласний провід ОУН мав своїх людей у редакції легальної газети &laquo;Вінницькі вісті&raquo;, але поступово до весни 1942 р. німецька влада позвільняла націоналістів, залишивши вірних виконавців своїх наказів.</span></p>

<img src="https://raw.githubusercontent.com/texty/upa_map/main/img/vinnytsia1.jpg">
<p class="c1"><span class="photo-descr">Референт жінок в обласному проводі Вінниці (1941—1942) і керівник відділу суспільної опіки міської управи Євгенія Петерзіль.</span></p>

<p><span>Тимчасовий обласний провідник Дмитро Маївський‑&laquo;Косар&raquo; (член Проводу ОУН) на початку серпня 1941 р. створив 6 окружних проводів (по 7 районів у кожному): Вінниця, Жмеринка, Могилів-Подільський, Козятин, Гайсин і Тульчин.</span></p>
<p><span>Його наступник на посаді Василь Яворів‑&laquo;Бойко&raquo; намагався залучити до лав організації якнайширші верстви населення. Тому приймав охочих цілими групами, проводив збори й наради. З приходом цивільної окупаційної адміністрації й початком переслідувань українських націоналістів такий підхід загрожував великими провалами. Заступник обласного провідника й організаційний референт Левко Дівик‑&laquo;Левко&raquo; запровадив конспірацію й перевів мережу ОУН у підпілля. Захоплений шрифт використали для організації підпільної друкарні й випуску газети крайового проводу ОСУЗ &laquo;За самостійну Україну&raquo; (1941&mdash;1943).&nbsp;</span></p>
<p><span>Слабкі Тульчинська й Могилевська округи ОУН, які опинилися за кордоном &mdash; у румунській зоні окупації&nbsp; (губернаторство &laquo;Трансністрія&raquo;), були розформовані й підпорядковані Жмеринському окружному проводові. У кінці 1942 року Провід ОУН передав мережу в румунській зоні до складу Одеського обласного проводу. Відповідно, в підпорядкуванні Вінницького обласного проводу лишилися Вінницька, Козятинська й Гайсинська округи. Деякі округи поділялися на надрайони. Відомі Вінницький, Калинівський, Козятинський і Хмільницький надрайони, які об&rsquo;єднували низку районів. Джулинський, Теплицький (і за деякими даними, Гайсинський) р-ни Вінницької обл. відносилися до Уманської округи Київського обласного проводу ОУН.</span></p>
<p><span>Фінансову підтримку підпіллю ОУН(б) надавала колишня начальниця санітарного потяга Армії УНР і учасниця Першого Зимового походу Харитина Пекарчук, яка очолював вінницьку ЖСУ. Певний час із підпільною газетою співпрацював і керував міським проводом літературний редактор &laquo;Вінницьких вістей&raquo; вінничанин Ігор Мерзляков &mdash; відомий під прізвищем &laquo;Костецький&raquo; літературознавець, письменник і режисер української діаспори в ФРН після війни. Літинський районний провід в 1941&mdash;1942 рр. очолювала Зінаїда Шепель &mdash; сестра отамана Якова Шепеля, який у 1917&mdash;1921 роках воював на Поділлі за УНР.</span></p>
<p><span>Вінниця розташовувалася посередині ліній кур&rsquo;єрського зв&rsquo;язку між Проводом у Львові і осередками на Сході, тому тут часто зупинялися зв&rsquo;язкові або члени організації, які йшли із ЗУЗ на Схід. У серпні&mdash;вересні 1942 року у Вінниці переховувався від СД крайовий провідник ОСУЗ Пантелеймон Сак‑&laquo;Могила&raquo;&nbsp; після того, як його попередника Дмитра Мирона‑&laquo;Андрія&raquo;, &laquo;Сергія&raquo; вбили в Києві німецькі агенти. На цей час місто стало центром крайового проводу ОСУЗ.</span></p>
<p><span>З повідомлення поліції безпеки і СД з окупованих територій Сходу № 15 (7.08.1942):</span></p>
<p><span>&laquo;У Вінниці знову поширювалися написані від руки листівки українського руху опору. Більш докладно про винуватців досі не вдалося встановити&raquo;.</span></p>
<p><span>Від серпня 1942 року, коли В. Яворова-&laquo;Бойка&raquo; скерували для боротьби на Полтавщину, Вінницьку область очолював Л. Дівик‑&laquo;Левко&raquo; (&laquo;Лемко&raquo;). Від листопада 1942 року обов&rsquo;язки обласного провідника виконував організаційний референт Микола Козак‑&laquo;Богдан&raquo;, тому що Л.Дівика викликали до Києва, де він потрапив у руки СД.</span></p>
<p><span>До осені 1942 р. окупанти усунули націоналістів з посад в органах місцевого самоврядування та інших установах, багатьох вивезли на примусові роботи до Німеччини, когось розстріляли. 2 вересня 1942 р. нацисти заарештували Гайсинського окружного провідника Осипа Брижака, 10 вересня &mdash; Козятинського окружного провідника Омеляна Липового‑&laquo;Ромака&raquo;, &laquo;Олексу&raquo;, &laquo;Ситого&raquo;. Обох розстріляли в П&rsquo;ятничанському лісі біля Вінниці, відповідно, 9 жовтня й 14 (18) вересня 1942 р.</span></p>
<p><span>ОУН діяла в глибокому підпіллі, а члени ОУН намагалися під прикриттям проникати в німецькі установи (кооперативні спілки, контору &laquo;Заготзерно&raquo;) й силові структури, щоб використовувати на свою користь їхні ресурси й можливості. Наприклад, С. Янішевський, будучи заступником начальника кримінальної поліції (Крипо) Вінниці, передавав організації гроші й цінності, які поліція конфісковувала в спекулянтів і злодіїв. І найважливіше: його посада дозволяла звільняти заарештованих підпільників.</span></p>

<img src="https://raw.githubusercontent.com/texty/upa_map/main/img/vinnytsia3.jpg">
<p class="c1"><span class="photo-descr">Із свідчень члена Вінницького обласного проводу Степана Янішевського</span></p>

<p><span>Член ОУН Ярослав Пащак:</span></p>
<p><em><span>&laquo;Він заходив до гестапо і просив чергового дати списки новоприбулих в'язнів, бо він шукає грабіжників та злодіїв, яких давно хотів арештувати, але вони втекли з міста до села, де і продовжували займатися грабежем. Знайшовши в списку відпо&shy;відних людей, Янішевський забирав їх до криміналь&shy;ної поліції, саджав до тюрми, а через деякий час передавав проводові ОУН, який у свою чергу по&shy;силав їх до іншої області. Весною таким чином вда&shy;лося вирвати з рук гестапо дуже цінних підпільників: Семена Цимбалка, Василя Чіснока та Зиновія Ламацького, котрі прибули до Вінниці з Перемишля&raquo;.</span></em></p>
<p><span>До початку 1943 року С. Янішевський залучив до ОУН до 30 осіб з-поміж службовців Крипо, жандармерії та 109-го батальйону поліції. Обласний провід бандерівців намагався вплинути на командира батальйону &ndash; генерал-хорунжого Армії УНР Івана Омеляновича-Павленка, щоб той не компрометував своє ім&rsquo;я службою в нацистів і наказав зняти з головних уборів поліцистів тризуби, оскільки це не символ окупаційної влади. Генерал ці вимоги відкинув.</span></p>
<p><span>У лютому (березні) 1943 р. в Києві СД заарештувало крайового провідника П. Сака‑&laquo;Могилу&raquo;, знайшовши в нього адреси конспіративних квартир у Вінниці. Почалися перші провали вінницького осередку ОУН. Членам проводу С. Янішевському й М. Козаку довелося залишили Вінницю й продовжувати визвольну боротьбу на Волині.</span></p>
<p>&nbsp;</p>
<p><span>Масові арешти вінницьких бандерівців нацисти провели напередодні Великодня (25 квітня) та в травні 1943 р. Були заарештовані організаційний референт Б. Левкович‑&laquo;Рудий&raquo; (&laquo;Хрін&raquo;, &laquo;Черник&raquo;), військовий референт Федір Біліченко (капітан Червоної армії), провідник студентів Олексій Дейнека (Дейнеко)-&laquo;Волиняк&raquo;, обласний зв&rsquo;язковий Мирон Бабич, члени обласного проводу Василь Іванчук і &laquo;Нечай&raquo;, зв&rsquo;язкова лінії Львів &mdash; Вінниця &mdash; Київ Ірина Підлужна‑&laquo;Ірка&raquo;, провідник Літинського р-ну Приймак (колишній старшина Армії УНР), деякі члени ОУН(м) &mdash; усього близько 300 осіб.&nbsp;</span></p>
<p>&nbsp;</p>
<p><span>Чинниками такого розгрому були доноси працівників Крипо Мефедовського та Матківського, а також зрада членів ОУН Василя Савіцького‑&laquo;Чайки&raquo; (видав 60 підпільників) і Володимира Заїчковського, які пішли на співпрацю з СД. Кілька десятків заарештованих були розстріляні, решту відправили в концтабори. Федрі Білотченко зумів вийти на волю за сприяння полковника Армії УНР Івана Голуба, який був на німецькій службі.</span></p>

<img src="https://raw.githubusercontent.com/texty/upa_map/main/img/vinnytsia2.jpg">
<p class="c1"><span class="photo-descr">Вінницький обласний провідник (березень—вересень 1943) Євген Алетіано-Попівський.</span></p>

<p><span>Члени обласного проводу, які лишалися на волі, на деякий час виїхали на периферію.&nbsp; Оскільки крайовий провід у Києві був послаблений репресіями СД, Вінницьку область поруч із Житомирською й Кам&rsquo;янець-Подільською перебрав під свій контроль крайовий провід ПЗУЗ у Рівному. На Волині тривала розбудова Української повстанської армії, тож крайовий провідник ПЗУЗ і Головний командир УПА Д. Клячківський‑&laquo;Охрім&raquo; наказав активізувати військову діяльність на Вінничині.</span></p>
<p>&nbsp;</p>

<img src="https://raw.githubusercontent.com/texty/upa_map/main/img/vinnytsia4.jpg">
<p class="c1"><span class="photo-descr">Схема осередків ОУН Вінницької області, які були виявлені обласним управлінням НКДБ в 1944-1945 роках.</span></p>

<p><span>У травні 1943 р. командування УПА відправило для організації повстанського руху на Поділлі боївку (16 осіб) Омеляна Грабця‑&laquo;Батька&raquo;, але в дорозі розбили німці. Діставшись Вінницької обл., &laquo;Батько&raquo; зробив своєю базою Літинський р-н. Обласний провід став накопичувати зброю, проводити військові вишколи, формувати нові боївки. Бойовиком і зв&rsquo;язковим загону &laquo;Батька&raquo; був житель с. Вонячин Літинського р-ну Микола Шепель &ndash; племінник отамана Шепеля.</span></p>
<p><span>Першими збройними акціями повстанських боївок ОУН у Вінницькій обл. були:</span></p>
<ul>
<li><span>Напад на табір військовополених у Калинівському р-ні під керівництвом провідника Хмільницького р-ну &laquo;Грома&raquo;. Полонених звільнили, захопили зброю, завдяки чому організували перший відділ на Вінничині.</span></li>
<li><span>Захоплення німецької майстерні зброї у Вінниці.</span></li>
<li><span>Убивство боївкою &laquo;Грома&raquo; голови Хмільницької районної управи фольксдойча Чорнія, який доносив німцям про членів ОУН.</span></li>
<li><span>Вересень 1943 р. &ndash; напад боївки &laquo;Батька&raquo; (7 осіб) на в&rsquo;язницю в Літині. Звільнено заарештованого Миколу Шепеля й інших в&rsquo;язнів.</span></li>
</ul>
<p>&nbsp;</p>
<p><span>Німецькі спецслужби продовжували стежити за націоналістичним підпіллям. У червні 1943 р. під час прориву з оточеної хати в Бруслинові, в якій тривала нарада районного проводу, в перестрілці з поліцією &laquo;Батько&raquo; дістав поранення в руку. Протягом літа 1943 р. СД заарештувало Вінницького надрайонного провідника ОУН Миколу Муца, провідника Калинівського р-ну &laquo;Віктора&raquo;, обласного організаційного референта &laquo;Івася&raquo;. Заступник Калинівського надрайонного провідника на ім&rsquo;я Сашко на допитах не витримав тортур й видав членів підпілля Калинівського й Турбівського р-нів, а також у Вінниці.</span></p>
<p>&nbsp;</p>
<p><span>Провід ОУН Бершадського р-ну в липні 1943 р. отримав завдання ліквідувати радянські партизанські групи в районі й на їх основі створити бойові групи УПА. Проте радянське підпілля про це дізналося й зробило анонімний донос у жандармерію про існування осередку націоналістів. Німецька зондеркоманда, яка прибула в район, у кінці 1943 р.&nbsp; розстріляла 8-х оунівців.</span></p>
<p>&nbsp;</p>
<p><span>У листопаді 1943 р. на допомогу &laquo;Батьку&raquo; з Волині (група &laquo;Богун&raquo;) прийшла сотня Остапа Качана‑&laquo;Саблюка&raquo; з командиром &laquo;Олегом&raquo;, який очолив обласну військову референтуру. Сотню розбили на 4 групи, розташовані в різних місцях Літинського лісу. Одну з груп&nbsp; на Літинських хуторах знищили за доносом німці, з 18 повстанців врятувалося двоє.</span></p>
<p>&nbsp;</p>
<p><span>18 грудня 1943 р. в Літинський р-н прибув курінь Ярослава Білінського‑&laquo;Бистрого&raquo; з групи &laquo;Богун&raquo; УПА-Північ. Відділи куреня в кінці грудня 1943 &mdash; на початку січня 1944 р. перебували в селах: Бруслинів, Микулинці Літинського р-ну, Лисогірка Жмеринського р-ну, Мізяківські Хутори Вінницького р-ну. 24 грудня 1943 р. в засідці сотні &laquo;Батька&raquo; на німців під с. Якушинці Вінницького р-ну, загинув повстанець &laquo;Антін&raquo;.</span></p>
<p>&nbsp;</p>
<p><span>У січні 1944 р. сотня &laquo;Батька&raquo;, об&rsquo;єднавшись із куренем &laquo;Бистрого&raquo; вирушла на Волинь, щоб полікувати поранених, перечекати проходження лінії фронту й повернутися на Поділля.&nbsp; По дорозі 9 січня біля с. Лисогірки Літинського р-ну Вінницької обл. курінь напав на німецьку автоколону (7 машин, 150 солдатів), здобувши великі трофеї (30 тис. набоїв, 3 радіоапарати, 7 кулеметів, 2 міномети, 500 гранат).&nbsp;</span></p>
<p>&nbsp;</p>
<p><span>Після вигнання нацистів із території області (березень 1944 р.) Управління НКДБ у Вінницькій обл. протягом року заарештувало 252 члени ОУН і ліквідувало 12 організацій різного рівня. Проте визвольна боротьба на Вінничині не припинилася &mdash; у травні 1944 р. Омелян Грабець‑&laquo;Батька&raquo; повернувся з 300 вояками до Чорного лісу в р-ні сіл Кам&lsquo;янка, Гущинці, Бруслинів. Рейдові підрозділи групи &laquo;22в&raquo; УПА-Південь і боївки підпілля ОУН вели збройну боротьбу з радянським режимом впродовж 1944&mdash;1952 рр.</span></p>
<p><span>&nbsp;</span></p>
<p>&nbsp;</p>
<p><span>Довідка зі спеціального донесення НКВС УРСР про діяль&shy;ність українських націоналістів у Вінниці та Києві 22 лютого 1943 року</span></p>
<p><span>СПРАВКА №3 из специального донесення НКВД о положений в г. Виннице</span></p>
<p><span>В первые дни оккупации Винницкой области украинские националисты широко развернули агитацию среди населе&shy;ния за создание &laquo;Самостійної України&raquo; при помощи Герма&shy;нии, доказывали родство украинского народа с немецким. Особенно активную работу в этом направлений проводили члены &laquo;Организации украинских националистов&raquo;.</span></p>
<p><span>В начале 1942 г. в г. Виннице и на периферии появились националистические листовки. В листовках сообщалось, что немцы распустили ОУН, арестовали в Киеве до 60 человек активних деятелей ОУН, а одного из лидеров этой партии Степана Бандеру вызвали в Берлин и там расстреляли.</span></p>
<p><span>В связи с этим украинское население призывалось к борь&shy;бе с немцами и организации подпольной работы. Причем после этого в листовках указывалось, что Германия явля&shy;ется вечным врагом украинцев.</span></p>
<p><span>22/ІІ-43 г.</span></p>
<p><span>Копія. Машинопис.</span></p>
<p><span>ЦДАГО України. Ф. 62. - Оп. 1. - Спр. 253. - Арк. 51.</span></p>