<p><strong>Волинський обласний провід (&laquo;екзекутива&raquo;)</strong></p>
<p><strong>Провідники:</strong><span> Андрій Марченко-&laquo;Бурий&raquo; (червень &ndash; серпень 1941), Ананій Закоштуй &ndash; &laquo;Василь&raquo; (вересень 1941 &ndash; 1942), Володимир Лунь-&laquo;Лівар&raquo; (1942 &ndash; травень 1943), Опанас Матвійчук-&laquo;Віталій&raquo; (червень 1943), Михайло Бондарчук-&laquo;Стемид&raquo; (1943), Дем&rsquo;ян Чех-&laquo;Зимний&raquo; (жовтень 1943 &ndash; 1944)</span></p>
<p><span>volyn1</span></p>
<p><span>Андрій Марченко-&laquo;Бурий&raquo;</span></p>


<img src="https://raw.githubusercontent.com/texty/upa_map/main/img/volyn1.jpg">
<p class="c1"><span class="photo-descr">Андрій Марченко-&laquo;Бурий</span></p>

<img src="https://raw.githubusercontent.com/texty/upa_map/main/img/volyn2.jpg">
<p class="c1"><span class="photo-descr">Ананій Закоштуй-&laquo;Василь</span></p>


<p><strong>Референти СБ:</strong><span> Віталій Рафальський-&laquo;Дід&raquo; (літо &ndash; осінь 1941), Дем&rsquo;ян Чех-&laquo;Зимний&raquo; (листопад 1942 &ndash; 1943), Федір Затовканюк-&laquo;Мирон&raquo; (1943), Анатолій Козяр-&laquo;Гай&raquo; (1943), Панас Ковальчук-&laquo;Залісний&raquo; (кінець 1943 &ndash; 1944).</span></p>
<p>&nbsp;</p>
<p><strong>Референти зв&rsquo;язку:</strong><span> Полікарп Куліш-&laquo;Журко&raquo; (липень 1941 &ndash; 1942), Леонід Волосовець-&laquo;Улас&raquo; (1942 &ndash; 1943).</span></p>
<p><strong>Військовий референт:</strong><span> Микола Колтонюк-Якимчук-&laquo;Щупак&raquo; (осінь 1942 &ndash; вересень 1943).</span></p>
<p><strong>Референтура &laquo;Юнацтва&raquo;:</strong><span> Василь Куліш-&laquo;Орлик&raquo; (1942 &ndash; 1943).</span></p>
<p><strong>Суспільно-політичний референт: </strong><span>Степан Драницький-&laquo;Андрій&raquo; (травень 1943 &ndash; 1944)</span></p>
<p>&nbsp;</p>
<p><strong>Референт &laquo;Жіноцтва&raquo;:</strong><span> Юлія Луцька-&laquo;Оксана&raquo; (липень 1941)</span></p>
<p><span>Волинська обласна &laquo;екзекутива&raquo; (провід) ОУН була створена восени 1936 р. у період Другої Речі Посполитої. У жовтні 1940 р. на її основі виникла Волинська крайова &laquo;екзекутива&raquo; ОУН, яка невдовзі отримала назву Провід ОУН на Північно-західних українських землях (ПЗУЗ).&nbsp;</span></p>
<p><span>З початком німецько-радянської війни волинські оунівці влаштовували засідки на окремі групи радянських військових. Так, 22 червня 1941 р. в Устилузі підпалили армійські склади, в Турійську &ndash; вбили дільничного міліціонера, зруйнували міст, пошкодили лінії зв&rsquo;язку. Штурмували Ківерцівський райком партії та місцевий райвідділ НКВС. У Луцьку оунівцям вдалося захопити стратегічно важливі мости й залізничні станції. В руки СБ ОУН потрапила частина архіву з пошкодженого вибухом обласного УНКДБ (знаходилося поблизу Свято-Троїцького собору у Луцьку) </span><em><span>(Антонюк&nbsp;Я.</span></em> <em><span>Діяльність СБ ОУН на Волині. Луцьк, 2007. С.&nbsp;19, 33).</span></em><span> Найбільш активно збройні загони оунівців діяли в районі Берестечка </span><em><span>(Ленартович О. Український національно-визвольний рух на Волині в роки Другої світової війни. Луцьк, 2011. С.&nbsp;146).</span></em></p>
<p><span>Чимало волинян зустріли прихід німецької армії з радістю, сприймаючи їх як визволителів від більшовиків. Священик села Романів Луцького р-ну Микола Федорук записав 28 червня 1941 р. у своєму щоденнику: &laquo;Радість панує поміж населенням&hellip; Коло церкви побачив, що весь тракт заповнений великими німецькими танками, населення обсипає німців квітами, а німці віддячують цукерками та папіросами&raquo; </span><em><span>(Киричук Ю. Проблема української колаборації в роки Другої світової війни і післявоєнний період // Україна &ndash; Польща: важкі питання. Луцьк, 2004. Т.&nbsp;9. С.&nbsp;270).&nbsp;</span></em></p>
<p><span>Використовуючи сприятливу ситуацію оунівці розгорнули активну роботу з утворення місцевих органів влади та поступово планували перебрати усі державні функції до своїх рук. Під контролем ОУН опинилася обласна управа з центром в м.&nbsp;Луцьк. Подібна ситуація була й у інших містах </span><em><span>(Ленартович О. Український національно-визвольний рух на Волині в роки Другої світової війни. Луцьк, 2011. С. 146, 165). </span></em><span>Володимир Матвіюк-&laquo;Чорнота&raquo; згадував: &laquo;Як тільки був окупований Локачинський район, учасники ОУН вийшли з підпілля і почали формувати органи влади. &laquo;Вишневецький&raquo; він же &laquo;Охрім&raquo;, очолив Локачинську допоміжну поліцію, &laquo;Дехтяренко&raquo; &ndash; Курбан Степан зайняв пост заступника коменданта поліції. Старостою районної управи став активний член ОУН Присяжнюк. Старостами сільських управ були призначені лише члени ОУН&raquo; </span><em><span>(Наконечний В. Роки&hellip; Події&hellip; Люди&hellip; Позиція: Наукові та краєзнавчі нариси. Луцьк, 2006. С.&nbsp;358).</span></em><span> Член Волинського обласного проводу ОУН Микола Колтонюк-Якимчук згадував у автобіографії про події початку липня 1941 р.: &laquo;Коли в Луцьк прибув сл. п. Марченко, прийняв присягу та утвердив мене комендантом м. Луцьк. Я підпорядковувався обласному коменданту Кочетову з с. Лаврів&raquo; </span><em><span>(ГДА СБУ. Ф. 2. Спр. 841. Арк.154).</span></em></p>
<p><span>Хоча, захоплення оунівцями адміністрації, не завжди відбувалося блискавично швидко. 26 червня 1941 р. в містечку Мацеїв на Ковельщині місцеві поляки на чолі з війтом Дубелем утворили управу, яку визнали німці. У відповідь оунівець Микола Ярмолович-&laquo;Гриценко&raquo; паралельно організував вибори від усього району. 30 червня 1941 р. біля церкви зібралися делегати із навколишні сіл та обрали головою українця Лебедя </span><em><span>(Антонюк Я. Діяльність СБ ОУН на Волині. Луцьк, 2007. С.&nbsp;20).</span></em></p>
<p><span>Відсутність достатніх сил для встановлення влади збройним шляхом змусила оунівців зайняти вичікувальну позицію. Водночас, продовжувалася активна робота з підготовки кадрів для структур ОУН та майбутніх повстанських формувань.&nbsp;</span></p>
<p><span>З ініціативи обласної управи на чолі з Андрієм Марченком у липні 1941&nbsp;р. в Луцьку було сформовано вишкільний курінь імені Євгена Коновальця. Його першим керівником став оунівець Матвієм Мелашко-&laquo;Вірлик&raquo;. Згодом курінь перейменували у &laquo;Господарську школу&raquo;, яка діяла на правах Української народної міліції. Розміщувалася вона у військовому шпиталі в передмісті Красне. У школі навчалося близько 600 курсантів віком від 18-ти до 25 років. Їх відбором займався Віталій Рафальський-&laquo;Дід&raquo;. Викладачами працювали чимало колишніх офіцерів Армії УНР. Курсанти носили трофейну польську форму, тому отримали від місцевого населення прізвисько &laquo;зелені&raquo;&nbsp; </span><em><span>(Музичук С. Луцький вишкільний курінь 1941 &ndash; 1943 рр. // Однострій. 2004. № 8. С.28-35)</span></em><span>.</span></p>
<p><span>За даними радянських партизан від 16 січня 1942 р. оунівці відродили в Луцьку молодіжну організацію &laquo;Січовий курінь&raquo; </span><em><span>(Ленартович О. Український національно-визвольний рух на Волині в роки Другої світової війни. Луцьк, 2011. С.&nbsp;213).</span></em><span> У донесенні німецької СД за 4 лютого 1942 р. зазначається: &laquo;У цьому спортивному об&rsquo;єднанні, яке має дуже багато відгалужень, менше замаються спортом, а більше політичним вишколом з виразною націоналістичною тенденцією&raquo;</span><em><span> (ОУН і УПА в 1942 р. Документи / Відп. ред. С. Кульчицький. К., 2006. С.&nbsp;50)</span></em><span>.</span></p>
<p><span>Спроби українських націоналістів встановити контроль над захопленими територіями викликали занепокоєння німецької окупаційної влади та призвели до репресій щодо оунівців. Заступник Турійського районного референта СБ Семен Луцюк-&laquo;Панас&raquo; свідчив, що &laquo;відразу після приходу німців на території району було утворено легальну молодіжну організацію &laquo;Січ&raquo;, яка відкрито заявила про прагнення створити Самостійно українську державу&hellip;Ця організація проіснувала всього неділю. Після цього її керівників арештували німці&raquo; </span><em><span>(Архів УСБУ у Волинській обл. Ф.П. Спр. 6745. Арк.&nbsp;348).</span></em><span> Член Волинського обласного проводу ОУН Микола Колтонюк-Якимчук згадував у автобіографії про обставини свого переходу на нелегальне становище: &laquo;На посту коменданта м. Луцьк я пробув до арешту. В той день, коли німці хотіли мене заарештувати, я перебував в селі Піддубці, лікував мозолі на ногах та ремонтував мотоцикл. Напередодні арешту прибув сл. п. Кузьма-&laquo;Карколай&raquo; та повідомив про небезпеку. Після цього я нав&rsquo;язався з Закоштуєм и отримав від нього завдання налагодити зв&rsquo;язки з деякими друзями, яким вдалося вирватися під час арешту&raquo; </span><em><span>(ГДА СБУ. Ф. 2. Спр. 841. Арк. 154).</span></em><span>&nbsp;</span></p>
<p><span>Юрій Стельмащук-&laquo;Рудий&raquo; свідчив: &laquo;На початку вересня 1941 р. німці розпочали переслідування ОУН, через організацію &laquo;Січ&raquo; було розпущено, а я повернувся до свого рідного села Коршів Сенкевичівського району Волинської області. Після трьохтижневого відпочинку я перейшов на нелегальне становище, оскільки німці активно мене розшуковували. Встановив зв'язок з окремими розрізненими членами ОУН, а пізніше Луцьким окружним провідником ОУН &laquo;Гай&raquo;, він-же &laquo;Герасим&raquo; &ndash; Анатолій Кучер, уродженець с. Піддубці Теремнівського району Волинської області. За його пропозицією я почав працювати в окружній організації ОУН військовим референтом. Робота моя полягала в написанні посібників з стройової та вогневої підготовки для майбутніх &laquo;вишколів&raquo; членів ОУН. Водночас я виїжджав до районів округи, де поряд з військовою роботою, за вказівкою провідника &laquo;Гай&raquo; &ndash; &laquo;Герасима&raquo;, займався організаційними питаннями ОУН. На початку лютого 1942 р. внаслідок того, що німці почали мене посилено розшукувати, я був переведений на роботу військовим референтом Ковельського окружного проводу ОУН. Він знаходився тоді в Мацеївському районі. Провідником був &laquo;Ящур&raquo;, він же &laquo;Микола&raquo;. Свою роботу в цьому окрузі я розпочав з проведення &laquo;вишколу&raquo; членів ОУН, які працювали в поліції. Цю роботу я закінчив з нами на початку 1942 року&raquo; </span><em><span>(ГДА СБУ. Ф. 5. Спр. 67424. Арк. 41).</span></em></p>
<p><span>Микола Гаврилюк-&laquo;Борис&raquo; свідчив: &laquo;Працюючи комендантом Луцької районної української поліції, яка в той час базувалася в селі Полонка, я познайомився з інструктором поліції, працюючим на &laquo;СБ&raquo; ОУН під псевдонімом &laquo;Пугач&raquo;, який запропонував мені перейти у підпілля. На початку 1942 року &laquo;Пугач&raquo; зв&rsquo;язав мене з Луцьким районним провідником ОУН &laquo;Федем&raquo;, призначеного на місце вбитого &laquo;Берези&raquo;, останній призначив мене на посаду політреферента організації ОУН по Луцькому району&hellip; Приблизно&nbsp; місяця через три, &laquo;Федь&raquo;, він же &laquo;Матвій&raquo;, почав виконувати обов&rsquo;язки керівника Луцького надрайонного проводу ОУН, а я під псевдонімом &laquo;Борис&raquo;, очолив Луцький район ОУН. В липні 1942 року &laquo;Матвій&raquo; забрав мене до себе і призначив комендантом боївки надрайонної &laquo;СБ&raquo;, а замість мене провідником ОУН Луцького району став &laquo;Олексій&raquo;. Комендантом надрайонної боївки &laquo;СБ&raquo; я був до жовтня &ndash; листопада 1942 року, а потім був призначений заступником надрайонного референта &laquo;СБ&raquo;. На цій посаді я працював до лютого 1944 року&hellip;&raquo; </span><em><span>(ГДА СБУ. Ф. 5. Спр.&nbsp;67432. Арк. 13).</span></em><span>&nbsp;</span></p>
<p><span>Організаційну мережу (&laquo;сітку&raquo;) ОУН(б) на території Волині та Західного Полісся у цей час очолював Крайовий провід ОУН на ПЗУЗ на чолі з Дмитром Клячківським-&laquo;Климом Савуром&raquo;. Функції референта пропаганди&nbsp; виконував Яків Бусел-&laquo;Дніпровий&raquo;, СБ &ndash; Василь Макар-&laquo;Безрідний&raquo;, військову &ndash; Василь Івахів-&laquo;Сом&raquo;, господарську &ndash; Сергій Качинський-&laquo;Остап&raquo; (з 1942 р. очолював організаційно-мобілізаційну референтуру) </span><em><span>(Літопис УПА. Нова серія. / ред. рада П.&nbsp;Сохань, П. Потічний [та ін.] К.-Торонто, 1999. Т. 2. С.&nbsp;11).</span></em></p>
<p><span>Виконавчим територіальним осередком була Волинська обласна &laquo;екзекутива&raquo; (провід) ОУН. Їй підпорядковувалися округи, надрайони та рйаони. Так, станом на вересень 1942 р. у документах ОУН згадується Ковельська округа (</span><em><span>Ковальчук В. Діяльність ОУН(б) та запілля УПА на Волині та Південному Поліссі (1941-1944) // &laquo;Літопис УПА&raquo; &ndash; Бібліотека. Т.7. Львів, 2006. С.&nbsp;20)</span></em><span>. Осередок Горохівсько-Володимирської округи ОУН № 37 з кінця 1942 р. до березня 1943 р. розміщувався в с.&nbsp;Білопіль (Локачинщина)</span><em><span> (Архів УСБУ у Волинській обл. Ф.П. Спр.&nbsp;8054. Арк.&nbsp;12). </span></em><span>Райони поділялися на підрайони &ndash; кущі. Найнижчою ланкою була станиця, яка зазвичай охоплювала одне село.&nbsp;</span></p>
<p><span>Восени 1942 р. Крайовий провід ОУН на ПЗУЗ звернувся до Проводу ОУН(б) з пропозицією про формування на основі самооборонних кущових відділів (СКВ) мобільних збройних відділів. Відповідальним за налагодження цієї роботи був призначений Василь Івахів-&laquo;Сом&raquo;. 15 лютого 1943 р. він скликав в с.&nbsp;Піддубці (Луччина) конференцію та оголосив про створення повстанських загонів. Згідно &laquo;Технічних вказівок до підготовки революції&raquo; упродовж 15 днів кожна округа зобов&rsquo;язувалася: &laquo;1) встановити&nbsp; скільки кожен район спроможний поставити людей до революційної армії; 2)&nbsp;розподілити по районах військовиків, зброю, боєприпаси і продукти харчування, 3) провести додатковий таємний військовий вишкіл майбутніх членів революційної армії&raquo; </span><em><span>(Содоль П. Українська Повстанча Армія, 1943-1949. Довідник другий. Нью-Йорк : Пролог, 1995. С.&nbsp;172-173).</span></em></p>
<p><span>Референт СБ Крайового проводу ОУН на ПЗУЗ Василь Макар-&laquo;Безрідний&raquo; писав про цей період у листі до брата: &laquo;Повстанчу акцію на північно-західних і частково східних теренах ми мусили почати, і то не було зарано, як дехто каже, але вже і запізно. Мусили ми це зробити з двох причин. Перша: терен виривався нам з рук. З однієї сторони почали множитися отаманчики, як Бульба-Боровець, а з другої сторони &ndash; червона партизанка почала заливати терен&hellip; Друге: це тоді, коли ми не почали повстанської акції, німота почала масово винищувати села. Хотіли поневолити населення до здавання контингентів (продуктові) і контингентів робочої сили в Німеччину. Отже, в тій цілі вибирали одне село в окрузі чи районі, яке нищили дощенту. Всіх людей вистрілювали, а забудування палили. У зв&rsquo;язку з тим маса людей почала втікати в ліси і блукати самопас. Почались грабежі, інші пішли в комуністичну партизанку, до Бульби і т. п. Отже, ми мусили організаційно охопити тих людей в лісі. Оце дві засадчі принципи нашої повстанчої акції. Є ще і третя, морального характеру. Почулись голоси: &laquo;Де ж той провід? Чому не дає зарядження бити німців? Тепер ми тим балакунам заткнули рота, а революцію усуспільнили&raquo; </span><em><span>(Патриляк І. До питання про початок антигітлерівського повстанського руху ОУН // Визвольний шлях (Львів). квітень 2004. № 7-8. С.181)</span></em><span>.</span></p>
<p>&nbsp;</p>
<p><span>Командир УПА-Захід Олександр Луцький-&laquo;Богун&raquo; свідчив: &laquo;По Ковельсько-Луцькому обласному &laquo;Проводі&raquo; мені відомі:</span></p>
<ol>
<li><span>&laquo;Щупак&raquo;, він же &laquo;Олег&raquo; - керівник Ковельського &laquo;Проводу&raquo; ОУН і одночасно командуючий відділами УПА на території Ковельської області.</span></li>
</ol>
<p><span>З &laquo;Щупак&raquo; я познайомився в 1943 році, коли разом з &laquo;Климом Савуром&raquo; об&rsquo;їжджав Волинську область.&nbsp;</span></p>
<p><span>&laquo;Щупак&raquo; походить з селян, з низькою освітою, не мав жодного досвіду військової та підпільної роботи.&nbsp;</span></p>
<p><span>Ознайомившись з роботою &laquo;Щупака&raquo; я запропонував &laquo;Климу Савуру&raquo; його зняти і замінити іншим, але &laquo;Клим Савур&raquo; заявив про неможливість цього зробити, тому що гостро не вистачає керівних кадрів.</span></p>
<p><span>Про подальшу долю &laquo;Щупака&raquo; мені нічого невідомо.</span></p>
<p><span>Його прикмети: біля 38-40 років, міцної будови, високий, блондин, флегматик, дуже повільний&raquo; </span><em><span>(ГДА СБУ. Ф. 5. Спр. 67418. Т. 2. Арк. 85-86).</span></em></p>
<p><br /><br /><br /></p>